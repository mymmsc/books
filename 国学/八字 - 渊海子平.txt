【渊海子平】
基 础
五干属阳，喜合。
以甲为例★见甲：为比肩、兄弟。
见乙：为劫财、败财，剋父及妻。
见丙：为食神、天厨、寿星，为男。
见丁：为伤官、退财、耗气，子甥。
见戊：为偏财、偏妻、偏妾，剋子。
见己：为正财、正妻，剋母，为合神。
见庚：为偏官、七杀、官鬼、将星。
见辛：为正官、禄马、荣神，父母。
见壬：为倒食、偏印、梟神，剋女。
见癸：为印綬、正人、君子，产业。
五干属阴，喜冲。
以乙为例★见甲：为劫财、逐马，剋妻。
见乙：为比肩、兄弟、朋友。
见丙：为伤官、小人、盗气，为姪。
见丁：为食神、天厨、寿星，子孙。
见戊：为正财、正妻，剋母。
见己：为偏财、偏妻、偏妾，剋子。
见庚：为正官、禄马，剋父母。
见辛：为偏官、七杀、官鬼，媒人。
见壬：为印綬、正人、君子，忌杀。
见癸：为倒食、偏印、梟神，剋母。
《论 天 干 地 支 暗 藏 总 诀》
立春念三丙火用，餘日甲木旺提纲。
惊蛰乙木未用事；春分乙未正相当。
清明乙木十日管，后来八日癸水洋；穀雨前三戊土盛，其中土旺要消详。
立夏又伏戊土取；小满过午丙火光。
芒种己土相当好，中停七日土高张；夏至阴生阳极利，丙丁火旺有土张。
小暑十日丁火旺，后来三日乙木芳，己土三日威风盛；大暑己土十日黄。
立秋十日壬水涨；处暑十五庚金良。
白露七日庚金旺，八日辛兮祇独行。
寒露七日辛金管，八日丁火又水降；霜降己土十五日，其中杂气取无妨。
立冬七日癸水旺，壬水八日更流忙；小雪七日壬水急，八日甲木又芬芳。
大雪七日壬水管；冬至癸水更潺汪。
小寒七日癸水养，八日辛金丑库藏；大寒十日己土胜，术者精研仔细详。
《又 地 支 藏 遁 歌》
子宫癸水在其中，丑癸辛金己土同；寅宫甲木兼丙戊，卯宫乙木独相逢。辰藏乙戊三分癸，巳中庚金丙戊丛；午宫丁火并己土，未宫乙己丁共宗。申位庚金壬水戊，酉宫辛金独丰隆；戌宫辛金及丁戊，亥藏壬甲是真踪。
《论 五 行 生 剋 制 化》各有所喜所害例
金旺得火，方成器皿；火旺得水，方成相济；水旺得土，方成池沼；土旺得木，方能疏通；木旺得金，方成栋樑。
金赖土生，土多金埋；土赖火生，火多土焦；火赖木生，木多火炽；木赖水生，水多木漂；水赖金生，金多水浊。
金能生水，水多金沉；水能生木，木盛水缩；木能生火，火多木焚；火能生土，土多火埋；土能生金，金多土变。
金能剋木，木坚金缺；木能剋土，土重木折；土能剋水，水多土流；水能剋火，火多水热；火能剋金，金多火熄。
金衰遇火，必见销鎔；火弱逢水，必为熄灭；水弱逢土，必为淤塞；土衰遇木，必遭倾陷；木弱逢金，必为砍折。
强金得水，方挫其锋；强水得木，方泄其势；强木得火，方化其顽；强火得土，方止其燄；强土得金，方制其害。
《论 日 为 主》
予尝观唐书所载，有李虚中者，取人所生年月日时干支生剋，论命之贵贱寿夭之说，已详之矣！至于宋时，方有子平之说；取日干为主，以年为根，以月为苗，以日为花，以时为果；以生旺死绝休囚制化，决人生休咎。其理必然矣，复有何疑哉！
一曰官，分之阴阳，曰官、曰杀，甲乙见庚辛也；二曰财，分之阴阳，曰正财、偏财，甲乙见戊己也；三曰生气之阴阳，曰印綬、曰倒食，甲乙见壬癸是也；四曰窃气之阴阳，曰食神、曰伤官，甲乙见丙丁是也；五曰同类之阴阳，曰劫财、曰阳刃，甲乙见甲乙是也。大抵贵贱寿夭死生，皆不出于五者；倘有妄立格局，从列其名，而无实用，其飞天禄马、倒冲井栏叉，即伤官，析而为之。举此一端，餘可知矣！
以日为主，年为本，月为提纲，时为辅佐。
以日为主，大要看日加临于甚度，或身旺？或身弱？又看地支有何格局？金木水火土之数；后看月令中金木水火土，何者旺？又看岁运有何旺？却次日下消详。此非是拘之一隅之说也。
且如甲子日生，四柱中有个申字，合用子辰为水局；次看餘辰有何损益？四柱中有何字，损其甲子日主之秀气？有坏其月神，则要别制之，不要益之。论命者切不可泥之，月令消详；故表而出之。
《论 月 令》
假令年为本，带官星印綬，则早年有官出自祖宗。
月为提纲，带官星印綬，则慷慨聪明、见识高人。
时为辅佐，平生操履。
若年月日有吉神，则时归生旺之处；若凶神，则要归时制伏之乡。
时上吉凶神，则年月日吉者生之，凶者制之。
假令月令有用神，得父母力。
年有用神，得祖宗力；时有用神，得子孙力；反此则不得力。
《论 太 岁 吉 凶》
太岁乃年中天子，故不可犯，犯之则凶。经云：『日犯岁君，灾殃必重；五行有救，其年反必招财。』
且如甲日见戊年，太岁是也，剋重者死。甲乙若寅卯亥未日时者，犯剋岁君，决死无疑；有救则吉，乃八字庚辛巳酉丑金局也，经云：『戊己愁逢甲乙，干头须要庚辛』；或丙丁火局焚木，有灾勿咎，效此推之；或得己合甲亦解之。
大抵太岁不可伤之，相生者吉；乃五行有救，其年反必为财。
犯岁君者，其年必主凶丧、剋妻妾及破财是非、犯上之悔；加以勾绞、空亡、咸池、宅墓、病符、死符、白虎、阳刃诸杀併临，祸患百出。神煞加临，轻重推之。
日干虽不剋岁，犹恐运剋岁君，若加岁运冲刑、阳刃冲合，主破耗丧事；倘有贵人、禄马，解之稍吉，八字有救无虞。
故云：『太岁乃众杀之主，入命未必为灾；若遇战斗之乡，必主刑于本命。』
《论 征 太 岁》
征者，战也；如臣触其君，乃下犯上之意。
日干支冲剋太岁曰征，运支干伤冲太岁亦曰征，太岁干支冲日干支者亦曰征；但看八字有无救助。仔细推详，百发百中。
日干支合太岁干支曰晦，岁运合岁干亦然；遇此者主晦气，一年反覆、欲速不达。
假如【乙丑，乙亥，壬申，乙巳】：运行辛未，丙寅年。日干之壬，剋太岁之丙，日支申庚，剋太岁之寅甲；又忌寅刑巳、巳刑申、申刑寅。行辛未运，合太岁之木局伤官，皆不为吉；其年甲午月火旺，战剋己土，乙木生所为战，故死于非命矣！
《论 大 运》
夫大运者，以天干曰『五运』，地支曰『六气』，故名『范气』。
子平之法，大运看支，岁君看干，交运同接木。何也？且干支二字，六十甲子之说，用花字；若天干、地支得其时，则自然开花结子盛矣！月令者，天元也，今运就月上起，譬之树苗，树之见苗，则知名；月之用神，则知其格，故谓交运如同接木。然，命有根苗花实者何？正合此意也，岂不宜矣！
出癸入甲，如返汗之人；且如甲戌接癸亥，此乃干支接木。
丑运交寅，辰交巳，未交申，戌交亥，此乃转角接木。
东南西北四方转角，谓之接木；格局凶者死，格局善者灾。
寅卯辰一气，申酉戌一气，亥子丑一气；气之相连，皆非接木之说。
且如甲乙得寅卯运，名曰劫财败财，主剋父母及剋妻、破财争斗之事；行丙丁巳午运，名伤官，主剋子女、讼事、囚繫；庚辛申酉七杀官乡，主得名，发越太过，则灾病恶疾；行壬癸亥子生气印綬运，主吉庆增产；辰戌丑未戊己财运，主名利皆通。此乃死法譬喻，须随格局喜忌推之，不可执一；妙在识其通变，拙说如神。
干旺宜行衰运，干弱宜旺运；正乃干弱求气旺之藉，有餘则不足之营，须要通变。更兼孤害、空亡、勾绞、丧门、吊客、宅墓、病、死、官符、白虎诸杀推之，其验如神。
又一法：阳刃桃花、伏吟返吟、休、囚、死、绝、衰、败者凶。遇帝旺、临官、禄马、贵人、生、养、冠带、库者吉；如空者凶。空者返吉，吉者返凶。
大运不宜与太岁相剋、相冲者凶；更刑、冲、相剋者亦忌。
岁冲剋运者吉；运剋岁者凶，格局不吉者死。
岁运相生者吉，禄马、贵人、合交互者亦吉。
宜仔细推之，无有不应验者矣！
《论 疾 病》
夫疾病者，乃精神气血之所主，各有感伤；内曰『脏腑』，外曰『肢体』。
八字干支，五行生剋之义，取伤重者而断之；五行干支太旺、不及俱病。金主刀刃刑伤，水乃溺舟而死，木乃悬樑自縊、虎啖蛇嗔，火则夜眠颠倒、蛇伤烧焚，土乃山崩石压、泥陷墻崩。
且如生命，天干内府所属，诗曰：『甲肝，乙胆，丙小肠，丁心，戊胃，己脾乡，庚是大肠，辛属肺，壬是膀胱，癸肾脏。』
天干外支所属：『甲头，乙项，丙肩求，丁心，戊胁，己属腹，庚係人脐，辛为股，壬脛，癸足自来求。』
『子疝气，丑肚腹，寅臂肢，卯目手，辰背胸，巳面齿，午心腹，未脾胸，申咳疾，酉肝肺，戌背肺，亥头肝。』
肝乃肾家苗，肾乃肝之主。
肾通于眼，胆藏魂，肝藏魄，肾藏精，心藏神，脾藏气。
木命见庚辛申酉多者，肝胆病。内则惊精虚怯、癆瘵呕血、头眩目暗、痰喘头风脚气、左瘫右痪、口眼歪斜、风症筋骨疼痛；外则皮肤乾燥、眼目之疾、发鬚疏少、颠扑手足、损伤之患；女生堕胎、血气不调；小儿急慢惊风、夜啼咳嗽。经云：『筋骨疼痛，盖因木被金伤。』
火命见水及亥子旺地，主小肠、心经之患。内则颠哑、口心疼痛、急缓惊风、秃舌口咽哑、潮热发狂；外则眼暗失明、小肠肾气、疮毒脓血；小儿痘疹癣疮；妇女乾血淋漓。火主燥，面色红赤，经云：『眼暗目昏，多是火遭水剋。』
土命见木及寅卯旺乡，主脾、胃经受伤。内主膈食翻胃气噎、蛊胀泄泻黄肿、不能饮食、吃物拣择、呕吐脾伤；外则左手口腹有疾、皮肤燥涩；小儿疳病脾黄。土主温，多淹滞，面色痿黄，经云：『土虚乘木旺之乡，脾伤定论。』
金命见火及巳午旺处，主大肠、肺经受病。咳嗽喘吐、肠风痔漏、魑魅失魂、劳怯之症；外则皮肤枯燥、疯鼻赤疽痈，皆脓血之咎。经云：『金弱遇火炎之地，血疾无疑。』
水命见土及四季旺月，主膀胱、肾经受病。内则遗精白浊、盗汗鬼交、虚损耳聋、伤寒感冒；外则牙痛疝气、偏坠腰疼、肾气淋沥、吐泻疼痛之病；女人主胎崩漏白带。水主寒，面赤黧黑，经云：『下元冷疾，只缘水值土伤。』
《论 性 情》
性情者，乃喜怒哀乐爱恶欲之所发，仁义礼智信之所布，父精母血而成形；皆金木水火土之关係也。
且如木曰曲直，味酸，主仁。惻隐之心、慈祥愷悌、济物利民、恤孤念寡、恬静清高、人物清秀、体长、面色青白，故云：『木盛多仁』。太过则折，执物性偏；不及少仁、心生妒意。
火曰炎上，味苦，主礼。辞让之心、恭敬威仪、质重淳朴、人物面上尖下圆、印堂窄、鼻露窍、精神闪烁、言语辞急、意速心焦、面色或青赤、坐则摇膝。太过则足恭聪明、性燥鬚赤；不及则黄瘦、尖巧妒毒、有始无终。
金曰从革，味辛辣也，主义。羞恶之心、仗义疏财、敢勇豪杰、知廉耻、主人中庸、骨肉相应、方面白色、眉高眼深、高鼻耳仰、声音清响、刚毅有决。太过则自无仁心、好斗贪欲；不及则多三思、少果决慳吝、作事挫志。
水曰润下，味咸，主智。是非之心、志足多谋、机关深远、文学聪明、譎诈飘荡、无力倾覆、阴谋好恶。太过则孤介硬吝、不得众情、沉毒狠戾、失信颠倒；不及则胆小无谋，反主人物瘦小。
土曰稼穡勾陈，味甘，主信。诚实之心、敦厚至诚、言行相顾、好敬神佛、主人背圆腰阔、鼻大口方、眉目清秀、面如墙壁而色黄、处事不轻、度量宽厚。太过则愚朴、古执如痴；不及则顏色似忧、鼻低面偏、声重浊、朴实执拗。
且如日干弱，则退缩怕羞；日干强，则妄诞，执一自傲。以上自以轻重言之，万无一失。
《干 支 体 象》天 干
《甲》★甲木天干作首排，原无枝叶与根荄；欲存天地千年久，直向沙泥万丈埋。断就栋樑金得用，化成灰炭火为灾；蠢然块物无机事，一任春秋自往来。
《乙》★乙木根荄种得深，只宜阳地不宜阴；漂浮最怕多逢水，刻断何当苦用金。南去火炎灾不浅，西行土重祸尤侵；栋樑不是连根木，辨别工夫好用心。
《丙》★丙火明明一太阳，原从正大立纲常；洪光不独窥千里，巨焰犹能遍八荒。出世肯为浮木子，传生不作湿泥娘；江湖死水安能剋，惟怕成林木作殃。
《丁》★丁火其形一烛灯，太阳相见夺光明；得时能铸千金铁，失令难鎔一寸金。虽少乾柴犹可引，纵多湿木不能生；其间衰旺当分晓，旺比一炉衰一檠。
《戊》★戊土城墙堤岸同，振江河海要根重；柱中带合形还壮，日下乘虚势必崩。力薄不胜金漏洩，功成安用木疏通；平生最要东南健，身旺东南健失中。
《己》★己土田园属四维，坤深能为万物基；水金旺处身还弱，火土功成局最奇。失令岂能埋剑戟，得时方可用鎡基；漫夸印旺兼多合，不遇刑冲总不宜。
《庚》★庚金顽钝性偏刚，火制功成怕水乡；夏产东南过煆炼，秋生西北亦光芒。水深反是他相剋，木旺能令我自伤；戊己干支重遇土，不逢冲破即埋藏。
《辛》★辛金珠玉性通灵，最爱阳和沙水清；成就不劳炎火煆，资扶偏爱湿泥生。水多火旺宜西北，水冷金寒要丙丁；坐禄通根身旺地，何愁厚土没其形。
《壬》★壬水汪洋併百川，漫流天下总无边；干支多聚成漂荡，火土重逢涸本源。养性结胎须未午，长生归禄属乾坤；身强原自无财禄，西北行程厄少年。
《癸》★癸水应非雨露麼，根通亥子即江河；柱无坤坎还身弱，局有财官不尚多。申子辰全成上格，寅午戌备要中和；假饶火土生深夏，西北行程岂太过。
《干 支 体 象》地 支
《子》★月支子水占魁名，溪涧汪洋不尽清；天道阳回行土旺，人间水暖寄金生。若逢午破应无定，纵遇卯刑还有情；柱内申辰来合局，即成江海发涛声。
《丑》★隆冬建丑怯冰霜，谁识天时转二阳；暖土诚能生万物，寒金难道只深藏。刑冲戌未非无用，类聚鸡蛇信有方；若在日时多水木，直须行入巽离乡。
《寅》★艮宫之木建于春，气聚三阳火在寅；志合蛇猴三贵客，类同卯未一家人。超凡入圣惟逢午，破禄伤提独虑申；四柱火多嫌火地，从来燥木不南奔。
《卯》★卯木繁华稟气深，仲春难道不嫌金；庚辛叠见愁申酉，亥子重来忌癸壬。祸见六冲应落叶，喜逢三合便成林；若归时日秋金重，更向西行患不禁。
《辰》★辰当三月水泥温，长养堪培万木根；虽是甲衰乙餘气，纵然入墓癸还魂。直须一钥能开库，若遇三冲即破门；水木重逢西北运，只愁原土不能存。
《巳》★巳当初夏火增光，造化流行正六阳；失令庚金生赖母，得时戊土禄随娘。三形传送翻无害，一撞登明便有伤；行到东南生发地，烧天烈火岂寻常。
《午》★午月炎炎火正升，六阳气续一阴生；庚金失位身无用，己土归垣禄有成。申子齐来能战剋，戌寅同见越光明；东南正是身强地，西北休囚已丧形。
《未》★未月阴深火渐衰，藏官藏印不藏财；近无亥卯形难变，远带刑冲库亦开。无火怕行金水去，多寒偏爱丙丁来；用神喜忌当分晓，莫把圭璋作石猜。
《申》★申金刚健月支逢，水土长生在此宫；巳午炉中成剑戟，子辰局里得光锋。木多无火终能胜，土重埋金却有凶；欲识斯神何所似，温柔珠玉不相同。
《酉》★八月从魁已得名，羡他金白水流清；火多东去愁寅卯，木旺南行怕丙丁。柱见水泥应有用，运临西北岂无情；假能三合能坚锐，不比顽金未炼成。
《戌》★九月河魁性最刚，漫云于此物收藏；洪炉巨火能成就，钝铁顽金赖主张。海窟冲龙生雨露，山头合虎动文章；天罗虽是迷魂阵，火命逢之独有伤。
《亥》★登明之位水源深，雨雪生寒值六阴；必待胜光方用土，不逢传送浪多金。五湖归聚原成象，三合羈留正有心；欲识乾坤和煖处，即从艮震巽离寻。
渊海子平】十 神
《论 伤 官》
伤官者，其验如神。
伤官务要伤尽；伤之不尽，官来乘旺，其祸不可胜言。伤官见官，为祸百端。
倘月令在伤官之位，及四柱配合、作事皆在伤官之处；又行身旺乡，真贵人也。
伤官主人多才艺、傲物气高，常以天下之人不如己；而贵人亦惮之，众人亦恶之。
运一逢官，祸不可言；或有吉神可解，必生恶疾以残其躯；不然运遭官事。
如运行剥官，财神不旺，皆是安享之人。
仔细推详，万无一失矣！
又云，伤官者，我生彼之谓也；以阳见阴，阴见阳，亦名盗气。
印綬若伤尽，不留一点；身弱忌官星，不怕七杀。
如甲用辛官，如丁火旺，能生土财；最忌见官星，亦要身旺。
若伤官不尽，四柱有官星露；岁运若见官星，其祸不可胜言。
若伤官伤尽，四柱不留一点；又行旺运及印綬运，却为贵也。
如四柱中虽伤尽官星；身虽旺，若无一点财气，只为贫薄。
如遇伤官者，须见其财为妙；是财能生官也。
如用伤官格者，支干、岁运，都要不见官星；如见官星，谓之伤官见官，为祸百端。
用伤官格局，见财方可用。
伤官之杀，甚如伤身七杀，其验如神。
年带伤官，父母不全；月带伤官，兄弟不完；日带伤官，妻妾不完；时带伤官，子息无传。
其餘伤官，务要伤尽，则吉，见财方可；轻则远窜之灾，重则刑辟之难。
伤官有战，其命难存。
若月令在伤官之位，及四柱相合，皆在伤官之处；如行身旺乡，贵命也。
伤官之人，多负才傲物，常以他人不如己；君子恶之，小人畏之。
逢官运，无财救，必主大灾；不然主暗昧恶疾，以残其身；或运遭官刑矣！
如四柱虽伤尽官星，身弱逢财运发福，是为伤官见财。
仔细推详，万无一失。
又云，四柱有官而被祸重，四柱无官而被祸则浅。
大凡四柱见官者，或见伤官而取其财；财行得地则发，行败财之地必死。如运支内无财运，干虚露亦不可也。
如【乙亥，己丑，丁亥，庚戌】：丁以壬为官。丑戌本为伤官，只是丑为金库，又时上有庚字作财；此人行申酉限如意，入金脱气遂死矣！
大抵伤了官星，行官运则灾连；太岁亦然。
《诗诀》★伤官伤尽最为奇，尤恐伤多返不宜；此格局中千变化，推寻须要用心机。
《诗诀》★火土伤官宜伤尽；金水伤官要见官；木火见官官有旺；土金官去返成官；惟有水木伤官格，财官两见始为欢。
《诗诀》★伤官不可例言凶，有制还他衣禄丰；干上食神支带合，儿孙满眼寿如松。
《诗诀》★伤官遇者本非宜，财有官无是福基；时日月伤官格局，运行财旺贵无疑。
《诗诀》★伤官伤尽最为奇，若有伤官祸便随；恃己凌人心好胜，刑伤骨肉更多悲。
《诗诀》★伤官不可例言凶，辛日壬辰贵在中；生在秋冬方秀气，生于四季主财丰。
《诗诀》★丙火多根土又连，或成申月或成乾；但行金水升名利，火土重来数不坚。
《伤 官 说》
伤官若伤尽，却喜见官星。
伤官若论财，见祸不轻来。
伤官若用印，剋杀不如刑。
伤官若论财，带合有声名。
伤官用财，不宜印乡。
伤官见官，印运不妨。
杂气财官，印俱不忌。
两戊合一癸，得再嫁。
妻财受剋，生子不育。
印綬比肩，不忌财乡。
印綬多根，身旺必贫。
印綬被伤，剋父母。
官杀混杂，剋父母。
财多身弱，剋父母。
干与支同剋妻。
辛卯、戊寅不怕杀多。
女命比肩，即姊妹贪合，多谎诈。
财有劫，不怕露就杀。
火命人最好，月支属火，干头有木提出火矣！
癸酉弱格，见杀必凶。
官贵太盛，旺处必倾。
土命不论胞胎，只论日时，不怕官杀混杂；阳干方论，阴干不取。
子怕寅午火，不怕水。寅木不怕金。巳金不怕火。己土不怕木。午火不怕水。未同申金不怕水。己土戌土不怕木。卯木怕酉金。辰土怕寅木。乙日五月不怕杀。
四柱元有病，要去病；不去病不发。
《论 食 神》
食神者，生我财神之谓也；如甲属木，丙属火，名盗气，故谓之『食神』。何也？殊不知丙能生我戊土中食丙之戊财，故以此名之也。
命中带此者，主人财厚食丰、腹量宽洪、肌体肥大、优游自足、有子息、有寿考。
恒不喜见官星，忌倒食，恐伤其食神；喜财神相生。
独一位见之，则为福人；然终亦不清。
却喜身旺，不喜印綬，亦恐伤其食神也。
如运得地，方可发福；大概与财神相似。
如【己未，己巳，丁未，辛丑】：丁见己为食神，有一丑巳合起金局得之为财；又喜身不弱，所以有官亦有寿也。
如【乙巳，乙酉，癸酉，乙卯】：此命见三乙为食神，见巳酉丑合局为印綬，又有三乙化为伤官。癸用乙为食神，被金局来剋乙木，再被三乙木并卯旺剋我官；所以名利都无成也。
《诗诀》★食神有气胜财官，先要他强旺本干；若是反伤来夺食，忙忙辛苦祸千般。
《诗诀》★食神无损格崇高，甲丙庚壬贵气牢；丁己乙辛多福禄，门阑弧矢出英豪。
《诗诀》★甲人见丙本盗气，丙去生财号食神；心广体胖衣禄厚，若临印綬主孤贫。
《诗诀》★申时戊日食神奇，惟在秋冬福禄齐；甲丙卯寅来剋破，遇而不遇主孤悽。
《诗诀》★寿元合起最为奇，七杀何忧在岁时；禁凶制杀干头旺，此是人间富贵儿。
《诗诀》★食神居先杀居后，衣禄无亏富贵厚；食神近杀却为殃，终日尘寰慢奔走。
《论 正 财》
何谓之正财？犹如正官之意；是阴见阳财，阳见阴财。大抵正财，吾妻之财也。人之女貲财以事我，必精神康强，然后可以享用之；如吾身方且自萎懦而不振，虽妻财丰厚，但能目视，终不可一毫受用。
故财要得时，不要财多。
若财多则自家日本有力，可以胜任，当化作官。
天元一气，羸弱贫薄难治。是乐于身旺，不要行剋制之乡；剋制者，官鬼也。
又怕所生之月令，正吾衰病之地，又四柱无父母以生之；反喜财，又有见财，谓之财多。
力不任财，祸患百出；虽少年经休囚之位，故不如意，事多频併。或中年或末年，复临父母之乡，或三合可以助我者；则勃然而兴，不可御也。
倘少年乘旺，老在脱局，不惟穷途悽惶，兼且是非纷起。
盖，财者，起争之端也。
若或四柱相生，别带贵格，不值空亡；又行旺运，三合财生，是皆贵命。其餘福之浅深，皆随入格轻重而言之。
财多生官，要须身健。
财多盗气，本自身柔，年运又或伤财，必生奇祸；或带刑併七杀，凶不可言也。
又云，正财者，喜身旺、印綬，忌官星、忌倒食、忌身弱、比肩劫财。不可见官星，恐盗财之气也；喜印綬者，能生身主弱故也。
且如甲日用己为正财；如身弱，其祸立至。
凡人命带财下生，须出富豪；不螟蛉，必庶出、或冲父母。
身旺无劫财，无官星为妙。
若命中有官星得地，运行喜财星多生官。
兼有财星得地，运行忌见官星，恐剋其身；怕身弱也。
大抵财不论偏正，皆喜印綬，必能发福。
如【辛丑，丁酉，丁巳，丁未】：此命丁日身坐财之地，又见巳酉丑金局，故主财旺。盖金得木库居未，能生丁火，故身旺能当其财；运行东南方，宜乎巨富。丁用壬官，用庚金为财，生壬官；身入旺乡，必能发福。
凡用财，不见官星为妙。
如【庚申，乙酉，丙申，丙申】：此命丙日见三申为财，岂不美哉！丙用癸官，用辛为财，见三申一酉为财，故旺。盖缘日弱，火病申死酉，乃为无气，运行西方金乡，身弱太甚；财旺生鬼，败剋其身，故不能胜其财，所以贫也。
如【乙卯，癸未，辛酉，戊子】：此命辛日坐酉，乙年坐卯，身与财俱旺；又得癸未食神，戊子印綬助之，宜乎巨富贵也。
如【戊子，丁巳，甲辰，丙寅】：此命甲日生于四月下旬，并透出丙丁火，生其月中之戊土；时又归禄于寅，故财旺矣！然甲木身亦旺。早年行戊午己未运，迤邐行辛酉运，乃见官星则凶；壬戌运有壬剋丙，伤官食神之中，失官去财，死丧合家；值五十九岁，入癸亥身旺运，稍可安逸；六十五岁，逢壬辰年死矣。初运伤官见财格，取戊土为财，所以戊午己未二运大旺生土，故财厚矣；及至庚申辛酉西方见官，故凡事费力；虽癸亥为甲木之印綬，然亦忌火冲水，亥中又有壬水。壬辰透出壬水，运中、命中元有之辰，死无疑矣！凡伤官见财格，忌见官星，只喜见财。大忌壬水剋火，则火不能生甲木之土财也。
论 偏 财》
何谓之偏财？盖阳见阳财，阴见阴财也。然而偏财者，乃众人之财也，只恐兄弟姊妹有夺之，则福不全；若有官星，祸患百出。
故曰：偏财好出、亦不惧藏，惟怕有以分夺，反空亡耳；有一于此，官将不成、财将不住。
经曰：『背禄逐马，守穷途而悽惶也。』
财弱亦待历旺乡而荣。
财盛无所往而不妙，且恐身势无力耳。
偏财主人慷慨、不甚吝财，惟是得地不止。
财丰亦能官旺，何以言之？盖，财盛自生官矣，但为人有情而多诈。
盖，财能利己，亦能招谤，运行旺相，福禄俱臻。只恐太旺，兄弟必多破坏，亦不美。
财多，须看财与我之日干强弱相等，行官乡便可发禄。
若财盛而身弱，运至官乡，是既被财之盗气，复被官之剋身；非惟不发禄，亦防祸患。
如命四柱中元带官星，便作好命看；若四柱中兄弟辈出，纵入官乡，发禄必渺矣！
故曰：『要在识其变通』矣！
《正 官 论》
夫正官者，甲见辛之类；乃阴见阳为官，阳见阴为鬼，阴阳配合成其道也。
大抵要行官旺乡，月令是也。月令者，提纲也。看命先看提纲，方看其餘。
既曰正官，运复行得官旺之乡、或是有成局；又行不得伤官之地，并金财旺之乡，皆是作福之处。
正官乃贵气之物，大忌刑冲破害；及于年月时干，皆有官星隐露，恐福渺矣！又须看年时上别有是何入格？作福去处，？方可断其吉凶。
茍一途而执取之，则不能通变，必有差之毫釐，谬以千里之患，经曰：『通变以为神者』是也。
正官或多，反不为福。何以言之？盖人之命，宜得中和之气，太过与不及同；中和之气为福厚，偏党之剋为灾殃。
既用提纲作正官，年时支干位，或有一偏官便杂矣！不可不仔细以轻重推测也。
又曰，于月令得之是也，喜身旺、印綬。
如甲用辛官，喜土生官；最怕刑冲破害、阳刃七杀，为贫命；如时干逢杀，乃官杀混杂。盖四柱有刑冲破害，皆未为贵命看。
官来剋我，我去剋官不为害。
一位若两官不妨。
若月令中有正官，时干支有偏官，便难以正官言之。
且如甲用辛为官，生于八月中气之后，金旺在酉，故谓之正官；如天干不透出辛字，却地支有巳酉丑，虽不能于八月中气之后，亦可言官。大要身旺，时辰归于甲木旺处。
如岁时透出正官，地支又有官格，却不拘八月中气之后。
大率官星须得印綬、身旺则发；若无伤官破印，身不弱者便为贵命。
如命中有官星，而行伤官之运，则不吉；必待印綬、官星旺运可发，必得官。
《诗诀》★正官须在月中求，无破无伤贵不休；玉勒金鞍真富贵，两行旌节上皇州。
《诗诀》★正气官星月上推，无冲无破最为奇；中年岁运来相助，将相公侯总可为。
《诗诀》★正官仁德性情纯，词馆文章可立身；官印相生逢岁运，玉堂金马坐朝臣。
《诗诀》★正官大抵要身强，气弱须求运旺方；岁运更逢生旺地，无冲无破是荣昌。
《诗诀》★己干为主透官星，须要提纲见丙丁；金水相生成下格，火来拘聚旺财名。
《诗诀》★辛日透丙月逢寅，格中返化发财根；官星不许重相见，运到冲刑怕酉申。
《诗诀》★八月官星得正名，格中大怕卯和丁；若还柱内去其忌，运亦如之贵显名。
论 偏 官》
夫偏官者，盖甲木见庚金之类；阳见阳，阴见阴，乃谓之偏官，不成配偶，犹如经言：『二女不能同居，二男不可并处』是也。
偏官即七杀，要制伏，盖偏官七杀即小人；小人无知，多凶暴，无忌惮，乃能劳力以养君子，而服役护御君子者。小人也，惟是不惩不戒，无术以控制之，则不能驯伏而为用；故，杨子曰：『御得其道，则驯伏或作使；御失其道，则狙诈或作敌。』小人者，狙诈也，要控御得其道矣；一失控御，小人得权，则祸立见矣！
经曰：『人有偏官，如抱虎而眠，虽借其威，足以摄群畜；稍失关防，必为其噬脐，不可不虑也。』如遇三刑俱全、阳刃在日及时、又有六害；复遇魁罡相冲，如是人之凶不可具述。
制伏得位，运复经行制伏之乡，此大贵之命也。
茍于前者，凶神俱聚，运游杀旺之乡，凶害有不可言者可知也。
如有一杀，而制伏有二三，复行制伏之运，反不作福。何以言之？盖尽法无法，虽猛如狼，不能制伏矣！是又不可专言制伏，要须轻重得所；不可太甚，亦不可不及。须仔细审详而言，则祸福如影响矣！
又云，有制伏则为偏官，无制伏则为七杀；譬诸小人，御之得其道则可使，失其道则难敌，在吾控御之道何如耳！
凡见此杀，勿便言凶，殊不知带此杀者，多有贵命。如遇三刑六害、或阳刃魁罡相冲，如是之凶，不可谓之制伏；但运行制伏，此贵人命也。茍如前凶神俱聚，其运复行杀旺之乡，祸不可言。
大抵偏官七杀，最喜身旺、有制伏为妙。元有制伏，可行杀旺之方；元无制伏，可行制伏之运。
身旺化之，得为偏官；身弱无制伏，则为七杀。
制伏复行制伏运，谓之大运，则为偏官无餘烬矣！
月中之气，怕冲与阳刃。其本身弱，若杀强则难制；如身强杀浅，则是假杀为权刃。
如曰七杀不怕刑冲。宜详之！
《诗诀》★偏官如虎怕冲多，运旺身强岂奈何；身弱虎强成祸患，身强制伏贵中和。
《诗诀》★偏官偏印最难明，上下相生有利名；四库坐财宜向贵，等闲平步出公卿。
《诗诀》★戊己若逢见官杀，局中金水更加临；当生有火宜逢火，火退愁金怕木侵。
《诗诀》★偏官有制化为权，唾手登云发少年；岁运若行身旺地，功名大用福双全。
《诗诀》★偏官不可例言凶，有制还他衣禄丰；干上食神支又合，儿孙满眼福无穷。
《诗诀》★阴癸多逢己字伤，杀星须用木来降；虽然名利能高显，争奈平生寿不长。
《诗诀》★六丙生人亥子多，杀星拘印返中和；东方行去兴名利，运到西方事转磨。
《诗诀》★春木无金不是奇，金多犹恐反遭危；格中取得中和气，福寿康寧百事宜。
《论 七 杀》
夫七杀者，亦名偏官，喜身旺合杀、喜制伏、喜阳刃；忌身弱、忌见财，生忌无制。
身旺有气为偏官，身弱无制为七杀。
凡有此杀不可便言凶？有正官不如有偏官，多有巨富大贵之人；惟其身旺合杀为妙。
如甲以庚为七杀，喜丙丁制之；乙合之，谓之『贪合忘杀』。
七杀却宜制伏，亦不要制之太过；盖物极则反为祸矣！
身旺又行身旺之运为福。
如身弱又行身弱之乡，祸不旋踵。
四柱中元有制伏，喜行七杀运；元无制伏，七杀出为祸。
如行身旺乡，更有阳刃，贵不可言；但忌财旺，财能生杀故也。岁运临之，身旺亦多灾；身弱尤甚。
甲申、乙酉、丁丑、戊寅、己卯、辛未、癸未，此七日生主杀，性急伶俐、心巧聪明。
如见杀多者，主人凶夭贫薄；月见之重，时见之轻。何也？日七杀，只一位见之，如年时再见，杀多为祸；却要制伏之乡，又要身旺有制伏为权，最怕冲与阳刃大凶。
时七杀只一位，要本身旺，如年月时三处有制伏为福；却要行杀旺运，运三合得地亦发；若无制伏，则要行制伏为福。
行杀旺运无制伏，则祸作。
时上七杀，却不怕阳刃，而亦不畏冲。
如【辛丑，乙未，乙卯，丙子】：此命身旺，生于六月之中，岁干透出辛丑为七杀；喜得丙子合辛丑之杀，乃贵而有权。
如【甲午，丙寅，庚子，丙子】：此命身弱，见火局，又见月令丙寅七杀，时又见丙子；火剋庚金，金死于子，身弱杀旺，又无制伏，宜乎带病贫薄。
如【丁巳，戊申，壬子，戊申】：此命身旺，见二戊为七杀，引归于巳；丁与壬合，戊与癸合，金又长生于巳，戊禄在巳；乃壬戊二字俱旺，所以贵也。
《论 官 星 太 过》
如壬癸生人，四柱是辰戌丑未巳午，天干不露官星与杀，则官杀暗藏于中为多。若四柱元有为好；若无制伏，须行木运，与三合木局亦好。
大凡官星多则杂，务要除而清之，乃可发福。
若官星多又行官运，亦不济事。
《论 官 杀 混 杂 要 制 伏》
官星要纯，不要杂。
假如甲木用辛金为官，若年是辛，月是酉，时上亦是死官，虽多儘不妨，盖纯一儘好；若有金或庚申，则混杂为杀，以伤其身。要行火乡制伏，则发福也。餘倣此也。
论 印 綬》
所谓印？生我者，即印綬也，经曰：『有官无印，即非真官；有印无官，反成其福。』何以言之？大抵人生得物以相助相生相养，使我得万物之见成，岂不妙乎；故主人多智虑，兼丰厚。
盖印綬畏财，主人括囊。故四柱中及运行官贵，反成其福，盖官鬼能生我；只畏其财，而财能反伤我。
此印綬之妙者，多是受父母之荫、承父之貲财，见成安享之人；若又以两三命相併，当以印綬多者为上。
又主一生少病、能饮食。
或若财多乘旺，必多淹留。
虽喜官鬼，而官鬼多或入格，又不可专以印綬言之。
假如，甲乙日得亥子月生，丙丁日得寅卯月生，戊己日得巳午月生，庚辛日得辰戌丑未月生，壬癸日得申酉月生者是也，其餘以类言之。最怕行印綬死绝之运；或运临死绝，复有物以窃之，即入黄泉，无可疑也。
夫印綬者，生我之谓也，亦名生气。以阳见阴，以阴见阳，谓之正印；阳见阳，阴见阴，谓之偏印。喜官星生印，忌财旺破印。
如甲人生亥子月中，水为印，忌火伤官，忌土破印，要行生旺之乡，怕行死绝之地；若行死绝之地，或有物以伤之，则危矣！
印綬之人智虑、一生少病、能饱食丰厚、享见成财禄；若两三命相併，当以印綬多者取之。
最忌财来乘旺，必生淹滞。
若官鬼多，或入别格，又不可专以印綬论。
大凡月与时上见者为妙；而月上最为紧要。
先论月气之后有生气，必得父母之力；年下有生气，必得祖宗之力；于时上见之有生气，必得子孙之力，寿元耐久，晚景优游。
如带印綬，须带官星，谓之官印两全，必为贵命。若官星虽见成，得父母力，为福亦厚也；须行官星运便发，或行印綬运亦发。
若用官不显，用印綬为妙；最怕四柱中岁运临财乡，以伤其印。
若伤印，主破家离祖、出赘；又临死绝之地，若非降官失职，必夭其寿。
如【戊戌，庚申，癸酉，庚申】：此命癸日生于七月中气之后，月时皆是庚申，自坐金库，所以印綬；岁干又透出戊官，谓之官印两全，极为贵命。
如【癸亥，癸亥，甲寅，甲子】：此日用癸为印，印却旺；缘无财星相助，发福不厚也。
如【甲寅，庚午，戊戌，壬子】：此日戊用丁为印綬，有寅午戌火局为好；不合时上壬子水旺，财能冲印，所以失明。生气是丙丁火属木故也。
如【己卯，丁卯，丙辰，壬辰】：此命用卯为印，用癸为官，年在卯日在辰，所以官印两全，少年清要。至四十二、三岁，癸亥运亦不妨；至庚申年，水七杀生于申，乃被庚申破印，故不吉也。
《诗诀》★月逢印綬喜官星，运入官乡福必清；死绝运临身不利，后行财运百无成。
《诗诀》★印綬官星运气纯，偏官多遇转精神；如行死绝并财地，无救番为泉下人。
《诗诀》★印綬无亏享福田，为官承荫有田园；家膺宣敕盈财穀，日用盘缠费万钱。
《诗诀》★印綬无亏靠祖宗，光辉宅产耀门风；流年运气逢官旺，富贵双全步月宫。
《诗诀》★月生日主喜官星，运入官乡禄必清；容貌堂堂多产业，官居廊庙作公卿。
《诗诀》★重重生气若无官，当作清高技艺看；官杀不来无爵禄，总为技艺也孤寒。
《诗诀》★重重印綬格清奇，更要支干仔细推；支上咸池干带合，风流浪荡破家儿。
《诗诀》★印綬干支喜自然，功名豪富禄高迁；若逢财运来伤印，退职休官免祸愆。
《诗诀》★印綬重重享见成，食神只恐暗相刑；早年若不归泉世，孤苦离乡宿疾縈。
《诗诀》★丙丁卯月多官杀，四柱无根怕水乡；湿木不生无燄火，身荣除是在南方。
《诗诀》★印綬不宜身太旺，纵然无事也平常；除非元命多官杀，却有声名作栋樑。
《诗诀》★壬癸逢申嫌火破，格中有土贵方知；北方水运皆为吉，如遇寅冲总不宜。
《诗诀》★木逢壬癸水漂流，日主无根罔度秋；岁运若逢财旺运，返凶为吉遇王侯。
《诗诀》★贪财坏印莫言凶，须要参详妙理通；运若去财还作福，再行财运寿元终。
《诗诀》★印綬如经死绝乡，怕财仍旧怕空亡；逢之定主多凶祸，落水火刑自縊伤。
《诗诀》★印綬干头重见比，如行运助必伤身；莫言此格无奇妙，运入财乡福禄真。
《论 倒 食》
夫倒食者，冲财神之谓也；一名『吞啗煞』。用财神大忌见之，用食神亦忌见之。
倒食者，如甲见壬之类。如甲见丙为食神，能生土财；然壬剋丙火，丙火不能生甲木之土财，所谓甲用食神，大忌见之。
凡命中带此二者，主福浅寿薄。
又见庚为七杀，得丙丁火制之，怕见水，反为祸矣！凡命中犯此者，犹尊长之制我身，不得自由也。作事进退悔懒、有始无终、财源屡成屡败、容貌攲斜、身品矮小、胆怯心慌，凡事无成也。
如【丁未，丁未，己亥，丁卯】：此命己亥日，己临亥上，身弱于亥；加以亥卯未木局剋身，年月时透出三丁食己。幼年行南方运，赖火生土，身犹旺；纔交乙巳运，为己之七杀，引出亥卯未木局，岁运癸亥，所以死矣！此命非但倒食七杀之祸，而癸亥年与生杀坏印之说同义也。
如【甲戌，丙寅，甲戌，壬申】：此命甲戌日，甲见丙食神，生于正月，甲木旺，身与食神俱旺，本是贵命；不合时上壬申，壬水伤其丙火，申金冲其寅木；又申中有庚七杀，所以利名无成。行己巳运金生之地，见庚子年；庚金为七杀，又见子水，死于非命。
《论 劫 财》
亦名『逆刃』，如乙见甲为劫财。
乙以庚为夫，见丙剋庚，故剋夫；男命则剋妻。
五阳见五阴为败财，主剋妻害子。
五阴见五阳为劫财，主破耗、防小人，不剋妻。
乙以戊己为财，甲见夺己坏戊；丁以庚辛为财，丙能夺辛破庚；类如此也。
兄见弟，弟能败兄之财，夺兄之妻。
弟见兄，兄能劫弟之财，而不敢取弟之妻。
财者，人之所欲，方令弟兄见之，多有争竞，如夷、齐能几人。
男命见劫财多剋妻，女命见伤官多剋夫。此极论也。
【渊海子平】神 煞
《论 阳 刃》
夫阳刃者，号天上之凶星，作人间之恶杀，以禄前一位是也；如甲禄在寅，卯为阳刃。
喜偏官七杀，喜印綬；忌反吟伏吟，忌魁罡，忌三合。
何谓阳刃？甲丙戊庚壬五阳有刃，乙丁己辛癸五阴无刃，故名阳刃。
如命中有刃，不可便言凶，大率与七杀相似。
凡有刃者，多主富贵人；却喜偏财七杀。
然，『杀无刃不显，刃无杀不威！』刃杀俱全，非常人有之。大要身旺，运行身旺之乡；不要见伤官、刃旺运。
若命中元有杀刃，岁运又逢之，其祸非常。
若命有刃无杀，岁运逢杀旺之乡，乃转生而反成厚福；如伤官财旺，身弱杀旺，最可忌也。
如【庚申，己卯，甲寅，ＸＸ】：此命甲日见卯为刃，庚为七杀。其杀本伤身，却藉卯中乙木以配合，其杀有情，则杀不能伤身；正是甲以乙妹妻庚之义。其身旺南方运，所以为贵。
如【戊午，戊午，戊午，甲寅】：此命刃杀全，而又以午火为印，所以为贵。故《喜忌篇》云：『戊日午月，勿作刃看；岁时火多，却为印綬。』
如【辛酉，甲午，戊午，甲寅】：此命杀刃全，而有印綬。不合年干伤官透出，运行辛卯，犯伤官元有之辰；壬为财，是壬辰岁凶事投水而死。壬水剋火印，时坐甲之七杀，谓之生杀坏印。即此命见辛为伤官，运行辛卯，忌见官；午中丁火为印綬，最忌伤官与财相见，缘水生木剋身也。
如【癸未，乙卯，甲子，己巳】岳飞：此命卯刃癸印。不合时上己巳破印，运行辛亥，亥卯未合起阳刃；辛酉年，辛金又旺于酉，冲起卯刃二辛，则太过。金多见甲，身虽贵，亦遭刑也；然虽见辛为贵，所忌阳刃，不可一合一冲也。
《诗诀》★阳刃存时莫看凶，身轻返助却为凶；单嫌岁月重相见，莫把生时作怒宫。
《诗诀》★壬子休来见午宫，午宫又怕子来冲；丙日坐午休重见，会合身宫事有凶。
《诗诀》★日刃还如阳刃同，官星七杀喜交逢；岁君若也无伤劫，支上刑冲立武功。
《诗诀》★阳刃嫌冲合岁君，流年遇此主灾迍；三刑七杀如交遇，必定阎王出引徵。
《诗诀》★时逢阳刃喜偏官，若见财星祸百端；岁运相冲并相合，勃然灾祸又临门。
《诗诀》★阳刃重逢合有伤，主人心性气高强；刑冲太重多凶厄，有制方为保吉昌。
《诗诀》★阳刃之辰怕见官，刑冲破害祸千端；大嫌财旺居三合，断指伤残体不完。
《诗诀》★马逢丙戊鼠逢壬，喜见官星七杀临；刑害无妨冲败惧，怕逢财地祸非轻。
《论 日 刃》
日刃与阳刃同。日刃有戊午、丙午、壬子也，与阳刃同法；不喜刑冲破害，不喜会合、兼受七杀，要行官乡，便为贵命。若四柱中一来会合，必主奇祸。
其人眼大鬚长、性刚果毅，无惻隐惠慈之心、有刻剥不恤之意。
三刑自刑魁罡全，发跡疆场。
如或无情、或财旺，则主其凶；或有救神，要先审察。如刑害俱全，类皆得地，贵不可言也！安得不举。
独阳刃以时言之，四柱中不要入财乡，怕冲阳刃。
且如戊日刃在午，忌行子正财运；壬刃在子，忌行午正财运；庚刃在酉，忌行卯正财运；甲日行巳午并辰戌丑未财运不妨，忌酉运；丙日刃在午，行申酉庚辛丑不妨，忌子运。
大抵阳刃要身旺，喜有物以去之，经曰：『人有鬼人，物有鬼物，逢之为灾，去之为福。』
如葛参政命，【壬申，壬子，戊午，乙卯】：戊日刃在午，喜得乙卯时，正官制伏去了，所以为福也。
《论 日 贵》
日贵者何？即甲戊兼牛羊之类。止有四日：丁酉、丁亥、癸巳、癸卯耳；最怕刑冲破害。经曰：『崇为宝也，奇为贵也，所以贵人怕三刑六害也。』
贵神要聚于日；运行怕空亡、及运行太岁，加会不要魁罡。
主人纯粹、有仁德、有姿色，不傲物。
或犯前刑剋贫贱；刑冲太甚，贵人生怒，反成其祸。不可不察！
日贵有时法类同，须分昼夜贵；日要日贵，夜要夜贵矣！
《诗诀》★日贵支干一位同，空亡大忌带官冲；仁慈广德多姿色，会合财官空自崇。
《诗诀》★丁日猪鸡癸兔蛇，刑冲破害漫咨嗟；财临会合方成贵，终始合建乃是佳。
《诗诀》★癸丁蛇卯屈猪鸡，官被刑冲祸必随；纯粹施为有仁德，尊崇富贵出希奇。
《诗诀》★日贵看来是兔蛇，格生亥酉越堪夸；刑冲不遇空亡位，辅佐功勋在帝家。
《论 日 德》
日德有五：甲寅、戊辰、丙辰、庚辰、壬戌日是也。其福要多，而忌刑冲破害，恶官星，憎财旺；加临会合，但空亡而忌魁罡。此数者，乃格之大忌也。
大抵日德，主人性格慈善。
日德俱多，福必丰厚，运行身旺，大是奇绝；若有财官加临，别寻他格，正能免非横之祸。
若旺气已衰，运至魁罡，其死必矣！
或未发福，运至魁罡，体格既好，防生祸患；一脱于此，必能再发，终力微笑。不可不知也！
《诗诀》★壬戌庚辰日德宫，甲寅戊丙要骑龙；运逢身旺心慈善，日德居多福自丰。
《诗诀》★刑冲破害官财旺，空与魁罡会合凶；剋战孤贫危险甚，纵交发跡命还终。
《诗诀》★甲寅壬戌与庚辰，丙戊逢辰日德真；不喜空亡嫌禄破，更逢破害与刑冲。
《诗诀》★丙辰切忌见壬辰，壬戌提防戊戌临；日坐庚辰与庚戌，甲寅还且虑庚辰。
《诗诀》★日德不喜见魁罡，化成杀曜最难当；局中重见须还疾，运限逢之必定亡。
《诗诀》★日德重逢免祸殃，官星切忌见财乡；更无冲破空刑物，堪作朝中一栋樑。
《论 魁 罡》
夫魁罡者有四：壬辰、庚戌、戊戌、庚辰日是也；如日位加临者众，必是福。
运行身旺，发福百端；一见财官，祸患立至。
主人性格聪明、文章振发、临事有断，惟是好杀。
若四柱有财及官，或带刑杀，祸不可测。
倘日独处，冲者太众，必是小人；刑责不已，穷必彻骨。
运临财官旺处，亦防奇祸。
《诗诀》★魁罡四日最为先，叠叠相逢掌大权；庚戌庚辰怕官显，壬戌壬辰见财连。主人性格多聪慧，好杀之心断不偏；柱有刑冲兼破害，一贫彻骨受笞鞭。
《诗诀》★戊戌庚辰杀最强，壬辰庚戌号魁罡；日加重者方为福，身旺逢之贵异常。
《诗诀》★人带魁罡性必强，鬼神愁立此身傍；如逢一位冲刑重，澈骨贫穷不可当。
《诗诀》★魁罡四柱日多同，贵气期来在此中；日主独逢冲剋重，财官显露福无穷。
《论 金 神》
夫金神者，止有三时：癸酉、己巳、乙丑。
金神乃破败之神，要制伏，入火乡为胜；如四柱中更带七杀阳刃，真贵人也。
大抵威猛者，以强暴为能；威茍不专，人得以侮，故必狠暴如虎动。群兽既慑，威德行矣！
然太刚必折，不有以制之，则宽猛不济，何以上履中和之道；故曰：『有刚者在驯伏，调致其和，福禄踵至。』
虽然，其人有刚断明敏之才，倔强不可驯伏之志。
运行火乡，四柱有火局，便为贵命；惧水乡，则非福矣！
《诗诀》★甲午时上见金神，杀刃相临真贵人；火木运中财禄发，如逢金水必伤身。
《诗诀》★性多狠暴才明敏，遇水相生立困穷；制伏运行逢火局，超迁贵显禄千钟。
《诗诀》★金神遇火贵无疑，金水灾殃定有之；运到火乡多发达，官崇家富两相宜。
《诗诀》★时遇金神贵气多，如逢阳刃却中和；若逢水运贫而疾，火制名高爵位峨。
《诗诀》★癸酉己巳并乙丑，时上逢之是福神；傲物恃才宜制伏，交逢杀刃贵人真。
【渊海子平】六 亲
《六 亲 总 篇》
夫六亲者：父、母、兄弟、妻财、子、孙是也。
用日干为主：正印正母；偏印偏母及祖父也；偏财是父，乃母之夫星也，亦为偏妻；正财为妻；偏财为妾，为父是也；比肩为兄弟姐妹也；七杀是男；正官是女；食神是男孙；伤官是女孙及祖母也。
妇人命取六亲，与男命不同：取官星为夫星；七杀是偏夫；食神是男；伤官是女。
经云：『男取剋干为嗣，女取干生为子息及奴婢也。』
年为祖上，月为父母伯叔兄弟门户，日为妻妾己身。
且如六亲受剋何如？印綬见财，剋母及祖母也；见比劫阳刃，剋妻妾及父也；官杀多者，难为兄弟；伤官食神多，难为子息；梟印伤孙，剋祖母也。
譬如：正印作合母不正；财作合妻不正；官作合女不正；偏财作合妾不正；比肩作合姊妹不正；伤官作合祖母不正；食神作合孙女不正。
假如甲日为主，见癸为母，见戊辰戌为父及妾，见己丑未午字，则与戊字相争夺，又伤癸水，剋母之义明矣；见甲寅字，剋父及妾；见庚申字，主剋兄姊也；见乙卯字剋弟妹；见丙巳字剋子女也；餘倣此。此必以岁运见何字，则剋何人；更将冲剋衰旺向背，将来者进，功成者退。兼有孤神寡宿，旬中有空亡者忌，二三反吉。
金空则鸣，火空则发，水空则流，此三者上吉；木空则朽，土空则崩，二者主凶。当以本生年起，剋害无疑也。
《六亲捷要歌》★分禄须伤主馈人，比肩重叠损严亲；正财剋母偏财父，夫妇相刑值退神。食神有寿妻多子，偏官多女少麒麟；乘旺伤官嗣必绝，中和印綬自荣身。
《论 父》
偏财是父，乃印綬之官星也。
如甲日以戊为父，再见甲寅字、或木局全、或临死绝冲刑之地，主剋父也；不然，主离异不睦、或疾病残伤。若得庚字申字救，庶无大害。
如甲旺戊衰，亦主有疾少靠。
如戊临生旺、贵人、天月德地，亦主有贵；更得丙丁生助，享父之福无穷。
如临杀地，父死他乡。
居衰败受制之处、墓绝之地，主父平常，不得父力也。
《论 母》
正印者，乃生我之身也。
如甲日以癸为母，遇己丑未主剋母；见多，主母嫁二夫。
一戊失地、或被剋，主母伤前夫。
戊字受生、或印临桃花沐浴，母有外情。
如印长生，主母慈淑寿长、益和子母。
如临阳刃杀地、或值绝墓孤寡，主母不贤或有残疾不睦。
须以理推，无不验矣！
《论 兄 弟 姊 妹》
比肩者，兄弟也。
且如，甲见甲为兄，乙为弟妹；寅卯亦然。
见庚则剋兄，见辛则伤弟。
甲木旺相，兄姊争财；甲乙寅卯既多，则兄弟姊妹夺财不和，争斗是非。
见己合甲，兄姊不正。
见庚，弟妹不正。
如见杀多，乙木得局，是杀合会乙木而伤甲；此兄不若弟之福，借弟之力而加恃。
甲木寅月，乙木受制，主兄旺弟衰。
其餘和顺不睦，但以八字休旺死绝推之，无不应验矣！
《论 妻 妾》
正财为正妻，偏财妾也。
甲木见己土为正财，戊土为偏财。
又见乙木局，亥卯未伤妻。
甲寅剋妻也，更主妻不正。
财衰败墓绝，主妻有疾不贤，否则年高再嫁。
见癸字，则妾不正。
见己土丑未字，则主自安。
比肩分夺、财临沐浴桃花，主妻妾私通。
日下月下坐财官，主妻多内助，更得妻财。
偏财得位，妾胜于妻。
主财自旺，妻不容妾。
官杀重见，妻招干蛊可畏。
财官并美，为人怕妻；见杀尤忌。
财多身弱，妻反胜夫。
财命有气，妻妾和顺，是得妻力。
日坐空亡，难为妻妾。
又看孤鸞之日、阳错阴错，主剋妻；或因亲致眷、寒房冷娶、入赘填房。女人犯此，主父母家陵替、或致讼事。餘倣此例。
《论 子 息》
七杀者子也。
如甲见庚申是子，辛酉是女。若见丙火午寅、或杀临阳刃杀宫，主剋子；不然疾病不肖。遇戊己土得令，则子得力和顺。见丙巳字，女不正；若临沐浴桃花，更兼暗合，食神多者，其女私通。若杀临长生月德天德，所临之地，贵人、禄马、食神、财乡，言有强父贵子；要稟中和。
阳日阳时男重见；阳日阴时，先男后女；阴日阴时女重见；阴日阳时，先女后男。
伤官见官，子孙凶顽。
时上伤官及空亡，难为子息。
女命取伤官是子，食神是女；若见印綬梟神，难得子也。
男命官杀得地，而稟中和者，言其有子。将生成之数断之，生旺倍加，死绝减半；太过不及，不以此断。太过有子而多剋夭、或凶顽；不及则少生养。
官杀得地而有扶助，吉曜多者，其子忠孝贤明；居休、囚、死、绝、破、败、衰、病、勾绞、元凶、空虚之地，则子当不肖，贫贱疾病之子。更兼孤神寡宿，主孤苦伶仃。
且如甲子之日，甲子之时：庚死于子，死中至老没儿郎；入墓之时难保双；受气绝中一个子；胎中头女有姑娘；养中三子只留二；长生之位，旬中半合，主七个儿子也；沐浴一双保吉康；冠带临官三子位；旺中五子自成行；衰中二子；病中一；自己数至亥病中一。依此推之。
且如八字中若无子星，时上又不生旺，运行官杀旺乡，主有子；运过却无。
如柱中有官杀，而行伤、食、休、衰、绝、弱之运，伤损其子；运过方存。
八字有一杀一子，二杀二子，无杀无子。
如柱中身杀两停，而杀逢旺乡，就作多子断之；亦看财神何如，逐时增减，多寡推之。无不验矣！
《论 小 儿》
凡小儿命，见财多，必庶出螟蛉，剋父母也；若幼年行运于财旺之乡亦然。
甲侧生顶不正，有胎衣遮；丁偏生双顶，乾生有依，应有剋刑；辰复生，背父易生易养；申有声；寅迟滞；未吉；辰有胎衣包；仰生有惊。
夫小儿命，大要身旺，最喜印綬生之，无财剋之，则易生灾少。不要官星七杀、阳刃伤官太旺，身旺亦多灾；身弱则难养。
如见所畏之辰，切不要行运岁君助之。
大畏财旺，不庶出必螟蛉，剋父母也；更不要行运早，盖气难敌也。
【庚子，戊寅，戊子，丁巳】：生月中之后，月逢七杀，赖有丁火为印綬，寅为长生之地，能生戊土；不合见庚子，巳字金长生，其二子之水为财，剋丁火生气，反生月中七杀。七杀来剋身，身弱难敌；故当年十一月，其子死矣！此为生杀坏印之祸也。
如【癸酉，癸亥，己丑，乙亥】：此命四柱财重，自分娩几乎俱亡；未岁餘父母亦亡，乃过房继养。其他倣此，无疑也！
《论 小 儿 关 煞》
小儿之命，当论时辰为主；先看关煞，次看格局。
日主强，财官旺，有关无煞。
日干弱，财官少，常病可养。
日干弱，财官多，有关有煞；又有三合，聚煞者难养。
不带刑冲者，声音响亮，夜啼急性。
八字有财官，生于富贵之家；偏官生于平常之家；伤官劫财，生于贫贱之家；偏官偏印偏财，主偏生庶出，不然第三四胎。
子平之法，偏官为关，偏财为煞，取生辰之数断之；水一、火二、木三、金四、土五。且如甲日庚杀，乃四、九岁；如丙见壬杀，一、六岁；如戊日甲杀，三、八岁；庚日丙杀，二、七岁；壬见戊杀，五、十岁见之。至于阴干，亦如此。无不验矣！
【渊海子平】女 命
《论 妇 人 总 诀》
推妇人之命，与男命大不同。草堂丁进士先生作元《神趣八法》，照返鬼伏属类从化；女命八法，纯和清贵、浊乱娼淫。
取官为夫，为福星；财旺生官，则夫纳福。
印綬食神为名贵，有称呼。
生气印綬，难为子息。
印綬财官，必生于富贵之家，才貌贤淑。
甲日见辛酉是正夫，丁午字伤正夫。
庚申是偏夫；如庚申辛酉重见，乃伤夫再嫁。
若财太多，官杀太旺，乃明暗夫集多，淫而且滥。
财多而淫；故女人要财薄，旺夫益子。
如官得地，七杀受伤，食神干旺，印綬天月二德，夫荣子贵，封赠之命。
妇人八字，伤官官杀混杂，食神财旺身衰，为人妒害，好色贪婪，凶顽可畏。
伤官见官，剋夫再嫁、身心劳役；虽不伤夫，亦有病患、平生欠福，多主不安。
大忌年上伤官，主产厄带疾；否则伤寿。
伤官主人聪明，美貌秀气。
伤官见杀者富，无财者贫。
劫财败财、伤官身旺，贫贱下格。
以上十五格，皆是冲官逢合，俱有伤官之忌；虽是富贵，不免淫滥之风。
七杀正官，只要一位者良；杀多则夫多。
官杀被合，乃婢妾姊妹争权。
且如甲用辛官，丙合是也；乙用庚官，见丁是也；戊用乙官，见辛是也。此是被合取之，餘倣此，主妇人招嫁不定。
八字中伤官及官星死绝，孤神寡宿，日时空亡，乃孤剋之命。
如天干透出官杀，地支无官杀，更临休囚死绝、退气之地，乃女绝其夫之气，当作偏房婢妾推之。
命若有天月德，无产厄血光之患，亦无淫滥之气。
女命只要身弱，主性纯粹而温柔、能奉公姑、助益夫主；身强欺夫，不孝公姑、是非生事、性多急躁。身弱为病，身强亦然。
八字喜贵，不宜驛马咸池；要纯和柔弱，不宜刚健太强，岁运亦同。
外有阴错阳差、孤鸞之日，不利嫁娶；皆无花烛成亲，因亲至眷，填房孝娶婚姻转析。
《孤鸞煞》云：『木虎孀无婿，金猪岂有郎；赤黄马独卧，黑鼠守空房。』主女寡而男孤。
时中併冲，女则难为夫嗣；加以空亡、时日孤剋，不待言而可知。
八字官杀俱无，却行官杀财运，乃夫星得地则孤。
八字财官俱有，运行伤官劫财之地，难为夫宫；运过方嫁。细推甚验。
《诗诀》★财官印綬三般物，女命逢之必旺夫；不犯杀多无混杂，身强制伏有称呼。
《诗诀》★女命伤官福不真，无财无印守孤贫；局中若见伤官透，必作堂前使唤人。
《诗诀》★有夫带合须还正，有合无夫定是偏；官杀重来成下格，伤官重合不须言。
《诗诀》★官带桃花福寿长，桃花带杀少禎祥；合多切忌桃花犯，劫比桃花大不良。
《诗诀》★女命伤官格内嫌，带财带印福方坚；伤官旺处伤夫主，破了伤官损寿元。
《诗诀》★飞天禄马井栏叉，女命逢之福不佳；只好为偏併作妓，有财方可享荣华。
《阴 命 赋》
凡观阴命，先观夫主之盛衰；次论身荣，要见子息之强弱。
夫荣子旺，定知富贵荣华。
子死夫衰，只是穷孤下贱。
有夫有子而贫寒者，盖因身在衰乡。
无夫无子而昌盛者，亦是身居旺地。
若贵人少者，不富亦昌。
合贵神非妓即尼，论淫贱者。
四柱伤官，暗招财损。
招婿者，夫显于门户之中。
偏夫者，夫旺于日时之上。
夫衰身旺，主为廉洁之人。
鬼旺身衰，必作孤寒之妇。
凡观阴命之五行，要精详于明辨矣！
《女 命 总 断 歌》
择妇须沉静，细说与君听。
夫主要强宫，身主要强甚。
官星若不合，夫主无所依。
合绝莫合贵，此法少人推。
专以日为年，此法少人传。
带禄入生旺，产死教人谤。
驛马带贵人，终久落风尘。
有辰休见戌，有戌休见辰；辰戌若相见，多是淫贱人。
有杀不怕合，无杀却怕合；合神若是多，非妓亦謳歌。
贵人一座正，两三作宠定。
阳刃带伤官，驳杂事多端。
满盘多是印，损子必须定。
二德坐正财，富贵自然来。
四柱俱休囚，封赠福禄寿。
金水若相逢，必招美丽容。
寅申巳亥全，孤淫口便便。
子午逢卯酉，定是随人走。
辰戌逢丑未，妇道之大忌。
两贵一位杀，权家富贵说。
财官若藏库，冲破岂不富。
天干一字连，孤破祸绵绵。
地字连一字，两度成婚事。
《女 命 富 贵 贫 贱 篇》
欲推女命，先看官星；官带杀而贫贱，官得令以安荣。
伤官太重必妨夫，且是为人性重。
倒食重逢须减福，那堪更犯孤辰。
杀重须奔贵室。
合多定损贞名。
坐禄乘舆而稳厚。
冲身动步以轻浮。
若乃桃花浪滚，淫奔之耻不堪言。
日禄归时，贵重为人所敬。
天月二德以坐本命，如逢印綬，贵当两国之封。
时日阳刃，本是凶神，既不利于夫主之宫，兼损坏乎平生之性。
身干主禎祥。
时犯食神健旺，要观八字之强；专食子荣，忌偏印窃身之胜。
守闺门而正静，必由阴日守中和。
待夫婿以经营，此乃阳干时旺甚。
大抵，欣逢正禄。
怕犯咸池。
清贵得长生之辅。
杂浊以败气之归。
四柱败多，大忌冲身而犯合。
一生忙甚，若非是妓即为尼。
印坏与公姑相妒。
食专得子嗣之宜。
官杀重逢，须防淫乱。
姊妹透出，便见争夫。
魁罡有灵变之机。
日贵有安常之福。
即以干支分定，官杀胜而无制伏，不为娼妓，定作尼姑。
《滚 浪 桃 花》
女命用官为夫、或杀；只喜一位，多者剋夫。
如命满盘官星为忌；满柱杀星，为福反吉。
伤官不为贵，伤官运复行剋夫。
伤官有制身绝。
女命伤官，刑子、剋夫为决。
女命官星多者，伤夫主贱。
伤官桃花，为妓女命，或主剋子息。
若见贵人一位，或带荣神、或犯绝地，多富贵贞洁。
禄马相随，桃花带贵，咸池遇马，多淫、妨夫破家。
有辰无戌命孤，晚景寂寞。
戌多无辰，初年劳碌，中年好；不妨夫、不剋子，风流而淫。
辰戌全则淫乱破家、伤夫剋子、夭寿残疾。
《女 命 贵 格》
正气官星。
财官两旺。
印綬天德。
独杀有制。
伤官生财。
坐禄逢财。
官星带合。
日贵逢财。
官贵逢官。
官星坐禄。
官星桃花。
食神生旺。
食神生财。
杀化印綬。
二德扶身。
三奇合局。
阳刃有制。
拱禄拱贵。
归禄逢财。
《女 命 贱 格》
官杀混杂。
官杀无制。
杀星太重。
伤官太重。
贪财坏印。
比肩犯重。
无官见合。
无印见杀。
伤官七杀。
带合桃花。
八字刑冲。
财多身弱。
阳刃冲刑。
金神带刃。
多官多合。
倒插桃花。
身旺无依。
伤官见官。
财官遇印。
印綬遇劫。
【渊海子平】赋 论
《子 平 举 要 歌》
造化先须详日主，坐官坐印衰旺取；天时月令号提纲，元有元无旺重举。
大抵官星要纯粹，正偏杂乱反无情；露官藏杀方为福，露杀藏官是祸胎。
杀官俱露将何拟，混杂财官取财议；官旺怕官忌刑冲，官轻见财为福利。
年上伤官最可嫌，重怕伤官不可蠲；伤官用财乃为福，财绝官衰福亦然。
贪合忘官荣不足，贪合忘杀为己福；堪差身弱怕财多，更历官乡祸相逐。
财多身弱食神来，食神会杀必为灾；会天合地有刑剋，更宜达士细推裁。
《详 解 定 真 论》
夫生日为主者，行君之令，法运四时；阴阳刚柔之情，内外否泰之道。进退相倾，动静相伐，取固亨出入之缓急，求济复散敛之巨微。
择日之法有三要：以干为天，以支为地，支中所藏者为人元。乃分四柱，以年为根，月为苗，日为花，时为果。
又择四柱之中，以年为祖上，则知世代宗派盛衰之理；月为父母，则知亲荫名利有无之类；以日为己身。
当推其干，搜用八字，为内外生剋取舍之源。干弱则求气旺之藉，有餘则欲不足之营。
干同以为兄弟。如乙以甲为兄，忌庚重也；甲以乙为弟，畏辛多也。
干剋以为妻财，财多干旺则称意；若干衰则反祸矣！
干与支同，损财伤妻。
男取剋干为嗣，女取干生为子，存失皆例；以时分野，当推贫贱富贵之区。
【理愚歌】云：『五行真假少人知，知时须是洩天机』是也。俗以甲子作海中金，即娄景之前，未知金在海中之论。
或以年为主者，则可知万亿富贵相同者；以甲子年生，便可为本命忌日之戒。
以月为兄弟，如火命生酉戌亥子月，言兄弟不得力之断。
以日为妻，如在冲刑剋杀之地，言剋妻妾之断。
以时为子息，临死绝之乡，言子少之断。
盖此论之，皆非人之所为，造物阴阳之所致。倾世术士，不知斯理，而潜乱于俗，不可以言传，当考幽微之玅矣！
《喜 忌 篇》
四柱排定，三才次分，专以日上天元，配合八字支干；有见不见之形，无时不有；神煞相绊，轻重较量。
若乃，时逢七杀，见之未必为凶；月制干强，其杀反为权印。
财官印綬全备，藏蓄于月季之中。
官星财气长生，镇居于寅申巳亥。
庚申时逢戊日，名食神干旺之方；岁月犯甲丙卯寅，此乃遇而不遇。（合禄格）
月生日干无天财，乃印綬之名。（印綬格）
日禄居时没官星，号『青云得路』。（归禄格）
阳水叠逢辰位，是『壬骑龙背』之乡。（壬骑龙背格）
阴木独遇子时，为『六乙鼠贵』之地。（六乙鼠贵格）
庚日全逢润下，忌壬癸巳午之方；时遇子申，其福减半。（井栏叉格）
若逢伤官月建，如凶处未必为凶；内有正倒禄飞，忌官星，亦嫌羈绊。
六癸日时逢寅位，岁月怕戊己二方。（刑合格）
甲子日再逢子时，畏庚辛申酉丑午。（子遥巳格）
辛癸日多逢丑地，不喜官星；岁时逢子巳二宫，虚名虚利。（丑遥巳格）
拱禄拱贵，填实则凶。（拱禄格、拱贵格）
时上偏财，别宫忌见。（时上偏财格）
六辛日逢戊子，嫌午未位，运喜西方。（六阴朝阳格）
五行遇月支偏官，岁月时中亦宜制伏；类有去官留杀，亦有去杀留官。
四柱纯杂有制，定居一品之尊；略有一位正官，官杀混杂反贱。
戊日午月，勿作刃看；时岁火多，却为印綬。
月令虽逢建禄，切忌会杀为凶。
官星七杀交差，却以合杀为贵。
柱中官星太旺，天元羸弱之名。
日干旺甚无依，若不为僧即道。
印綬生月，岁时忌见财星；运入财乡，却宜退身避位。
劫财阳刃，切忌时逢；岁运併临，灾殃立至。
十干背禄，岁时喜见财星；运至比肩，号曰『背禄逐马』。
五行正贵，忌冲刑剋破之宫。
四柱干支，喜三合六合之地。
日干无气，时逢阳刃不为凶。
官杀两停，喜者存之，憎者弃之。
地支天干合多，亦云『贪合忘官』。
四柱杀旺运纯，身旺为官清贵。
凡见天元太弱，内有弱处复生。
柱中七杀全彰，身旺极贫。
无杀女人之命，一贵可作良人。
贵众合多，定是师妮娼婢。
偏官时遇，制伏太过，乃是贫儒。
四柱伤官，运入官乡必破。
五行绝处，即是『胎元』；生日逢之，名曰『受气』。
是以阴阳罕测，不可一例而推，务要稟得中和之气。神分贵贱，略敷古圣之遗书，纵约以今贤之博览。若通此法参详，鑑命无差无误矣！
继 善 篇》
人稟天地，命属阴阳，生居覆载之内，尽在五行之中。
欲知贵贱，先观月令乃提纲，次断吉凶。
专用日干为主本；三元要成格局，四柱喜见财官。
用神不可损伤。
日主最宜健旺。
年伤日干，名为『主本不和』。
岁月时中，大怕杀官混杂。
取用凭于生月，当推究于浅深；发觉在于日时，要消详于强弱。
官星正气，忌见刑冲。
时上偏财，怕逢兄弟。
生气印綬，利官运，畏见财乡。
七杀偏官，喜制伏，不宜太过。
伤官复行官运，不测灾来。
阳刃冲合岁君，勃然祸至。
富而且贵，定因财旺生官。
非夭则贫，必是身衰遇鬼。
六壬生临午位，号曰『禄马同乡』。
癸日生向巳宫，乃是『财官双美』。
财多身弱，正为富屋贫人。
以杀化权，定显寒门贵客。
登科甲第，官星临无破之宫。
纳粟奏名，财库居生旺之地。
官贵太甚，纔临旺处必倾。
印綬被伤，倘若荣华不久。
有官有印，无破作廊庙之材。
无官无印，有格乃朝廷之用。
名标金榜，须还身旺逢官。
得佐圣君，贵在冲官逢合。
非格非局，见之焉得为奇。
身弱遇官，得后徒然费力。
小人命内，亦有正印官星。
君子格中，也犯七杀阳刃。
为人好杀，阳刃必犯于偏官。
素食慈心，印綬遂逢于天德。
生平少病，日主高强。
一世安然，财命有气。
官刑不犯，印綬天德同宫。
少乐多忧，盖因日主自弱。
身强杀浅，假杀为权。
杀重身轻，终身有损。
衰则变官为鬼，旺则化鬼为官。
月生日干，运行不喜财乡。
日主无依，却喜运行财地。
时归日禄，生平不喜官星。
阴若朝阳（辛日戊子时），切忌丙丁离位。
太岁乃众杀之主，入命未必为灾；若遇斗战之乡，必主刑于本命。
岁伤日干，有祸必轻。
日犯岁君，灾殃必重；五行有救，其年反必为财。
四柱无情，故论名为『剋岁』。
庚辛来伤甲乙，丙丁先见无危；丙丁反剋庚辛，壬癸遇之不畏；戊己愁逢甲乙，干头须要庚辛；壬癸透露戊己，甲乙临之有救；壬来剋丙，须要戊字当头；癸去伤丁，却喜己来相制。
庚得壬男制丙，夭作长年。
甲以乙妹妻庚，凶为吉兆。
天元虽旺，若无依倚是常人。
日主太柔，纵遇财官为寒士。
女人无杀、带二德，作两代之封。
男命身强、遇三奇，为一品之贵。
甲逢己而生旺，定怀中正之心。
丁遇壬而太过，必犯淫讹之乱。
丙临申位，逢阳水难获延年。
己入亥宫，见阴木终为损寿。
庚值寅而遇丙，生旺无危。
乙遇巳而见辛，身衰有祸。
乙逢庚旺，常存仁义之风。
丙合辛生，镇掌威权之职。
一木重逢火位，名为气散之文。
独水三犯庚辛，号曰体全之象。
水归冬旺，生平乐自无忧。
木向春生，处世安然必寿。
金弱遇火炎之地，血疾无疑。
土虚逢木旺之乡，脾伤定论。
筋疼骨痛，盖因木被金伤。
眼昏目暗，必是火遭水剋。
下元冷疾，必是水值火伤。
金逢艮（寅）而遇土，号曰还魂。
水入巽（巳）而见金，名为不绝。
土临卯位，未中年便作灰心。
金遇火乡，虽少壮必然挫志。
金木交差刑战，仁义俱无。
水火递互相伤，是非日有。
木从水养，水盛而木则漂流。
金赖土生，土厚而金遭埋没。
是以五行不可偏枯，务稟中和之气；更须绝虑忘思，鑑命无差误矣！
《看 命 入 式》
五行提纲，凡看命排下八字，以日干为主。
取年为根，为上祖财产，知世运之盛衰。
取月为苗，为父母，则知亲荫之有无。
日干为己身，日支为妻妾，则知妻妾之贤淑。
时为花实，为子息，方知嗣续之所归。
法分月气深浅，得令不得令。
年时露出财官，须要身旺；如身衰财旺，但多反破财伤妻。
身旺财多财亦旺，财多称意。
若无财官，次看印綬得何局式，吉凶断之。
学者不可拘执，而不知通变也。
《神 趣 八 法》
类象者：乃天地一类也。如春生人，甲乙天干，地支寅卯辰全，无间断破坏，谓之夺东方一片秀气；最怕引至时为死绝之乡，谓之破了秀气，运至死绝，则不吉。或时上年上引生旺，为之秀气加临，十分大美。
属象者：乃天干甲乙木，地支寅卯未全者是也。
从象者：如甲乙日主无根，地支全金，谓之从金；四柱纯土，谓之从土；四柱纯水，谓之从水；四柱纯木，谓之从木；只有秀气者吉，无秀气者不吉。或天干有甲己字，或有根者不吉。其从火者，大旺运吉，死绝地凶。
化象者：乃甲乙日生人，在辰戌丑未月，天干有一己字合甲字，谓之甲己化土，喜行火运；如逢甲乙木生旺运，化不成，反为不吉。己字中露出二甲字，谓之争合；有一个乙字露出，谓之妒合，为破格不成。
照象者：如丙日巳午未，年月日遇时上一位卯木，谓之木火相照，甚吉；如壬癸日申子辰全属象者，遇时上一位金，谓之金水相照，大吉。年干有照者，亦吉也。
返象者：乃所谓值月令用神，引至时上一位为绝之乡，谓之用之不用，皆为返运；又遇返之太甚，则不吉。
鬼象者：乃秋月生甲乙日，地支四位纯金，谓之鬼象；只要鬼生旺运皆吉。怕见至死绝之乡，而又身旺则不吉。
伏象者：乃寅午戌三合全，又值午月生逢壬日，而天干无丁字透露，壬水又无根；乃取午中有丁火，合壬水而伏之。所谓伏象，运至木火之乡皆吉；只愁水旺之乡，则不利也。
《杂 论 口 诀》
看子平之法，专论财官；以月上财官为紧要；发觉在于日时，要消详于强弱。
论官星不论格局。
论格局不论官星。
入格者，非富即贵。
不入格者，非夭即贫。
官怕伤。
财怕劫。
印綬见财，愈多愈灾。
伤官见官，为祸百端；若非疾病伤躯，必当官讼囚繫、子丧妻伤。
伤官见官，元有者重，元无者轻。
伤官见官，重则迁徙，轻则刑责。
伤官见官，心地勾曲，诡譎多诈，傲物气高；常以天下人不如己；贵人惮之，小人恶之。
伤官用财者富。
伤官劫财者贫。
年上伤官，富贵不久。
月上伤官，父母不完。
日上伤官，难为妻妾。
时上伤官，子孙无传。
岁月伤官劫财，生于贫贱之家。
日下时中有财官，先贫后富。
岁月财官印綬，生于富贵之家。
故，日时伤官劫财，先富后贫，伤损子息，无晚福。
故，伤官见官、官杀混杂，为人好色多淫，作事小巧寒贱。
乙木巳上为太乙，亥上登明；男好色，女淫滥。
官杀混杂，有财者吉；无财印者凶。
但看，财命有气，纵背禄而不贫；财绝命衰，纵建禄而不富。
劫财败财，心高下贱，见者主贪婪。
鬼中逢官须逼迫。
彼剋我（官杀）兮贵。
我剋彼（财）兮富。
彼生我（印）兮以仗母力，长我精神。
我生彼（食伤）兮，常怀逼迫。
财入月令，勤俭慳吝。
柱有劫财比刃多者，刑父伤妻，不聚财也。
路伎商贾，须观落地之财。
宰相须看得时正禄。
七杀梟重，走遍他乡之客。
伤官劫财，瞒心负赖之徒。
重犯财官者，贵。
重犯亡神者。夭。
七杀宜制，独立为强。
明杀合去，五行和气春风。
暗杀合来，刑伤害己。
时杀喜冲，喜刃无制；女多产厄，男犯刑名。
二德无破，女必贤良，男多忠孝。
伤官用印去财，方可驰名。
伤官用财，伤官处须当发福。
入格清奇者，富。
入格不成者，贫。
一格二格，非卿即相；三格四格，财官不纯，非隶卒多是九流。
六阴朝阳，季月只作印看。
吉神惟怕破害。
凶神不喜刑冲。
财官印食，定显慈祥之德。
伤官劫刃，难逃寡恶之名。
冲天无合，乃飘流之徒。
六壬趋艮（寅），逢亥月者贫。
马落空亡，操心落魄之人。
离祖月合、逢冲过房、杀带三刑，母明父暗，多是偷生。
财印偏官，庶出已定。
干头灭烈，冉伯牛怨于苍天。
时日冲刑，难免卜商、庄子之叹。
刑多者，为人不义。
合多者，疏者亦亲。
合多主晦。
冲多主凶。
辰多好斗。
戌多好讼。
辰戌魁罡，多凶少吉。
时日空亡，难为妻子。
交驰驛马，别土离乡。
食神干旺，胜似财官；顺食者食前方丈，倒食者簞食豆羹。
食衰梟旺，不死也灾。
水润下兮，文学显达。
土稼穡兮，富贵经商。
金水双清而为道。
火土混浊而为僧。
子午最嫌巳亥。
卯酉切忌寅申。
己入亥宫，见阴木终为损寿；时逢丙寅，则冠带簪缨。
五行绝处，即是『胎元』；生日逢之，名曰『受气』。
化者有十日：甲申、乙酉、庚寅、辛卯、壬午、癸未、丙子、丁丑、戊午、己丑，八字虽不入格，富贵亦是盈餘；另有福德秀气，各有天地神祇。
论化之格，化之真者，名公巨卿；化之假者，孤儿异姓。逢龙即变化，飞龙在天，利见大人。
又有冬逢炎热、夏草逢霜、阴鼠栖水、神龟宿火，有合无合，后学难知，得一分三，前贤不载。
且夫论格局者，明有定例，撮口诀者，略举一二；当谓诸贤经旨，无合取用，庶可易通。道合无穷，学无止法，经云：『更能绝虑忘思，鑑命无差无误』矣！
《群 兴 论》
《当兴》夫人生有秉富贵之荣，而当兴富贵，而且能享福，而保其终身。其何故也？盖四柱中身主专旺；而其所用吉神，或为财、或为官、或为印綬、或为食神，俱各带禄权得令，不偏不杂；又无刑冲伤损剋害，方为富贵本源之不杂也。他日能成才，振耀前人之基业，成当代之功名；不招谗谤，不致伤害。又在运上步步皆吉，四柱益加吉利，是谓源清流洁；故能享福以过人，保其中而无悔也。皆由命运一路滔滔，生旺而然。非幸也，乃命也，可不辩乎！
《崛起》夫人之生，又有穷饿其身，愁苦孤寒颠倒；无何一旦逢时，兴然而起。或当营财满意，白手庄田；或致君泽民，独步台鼎。斯人也，前后异见，其故何如？盖因柱中日主生气未旺，所用贵神，悉皆得位而成旺，又且合格；奈何日主无力，不能胜任其福，亦劳困偃蹇。忽逢运扶，其日干得其强健，用神出虎啸风生；元命用神，方为我用，我得乘之，则勃然而兴。是偏气乘和，衰以遇旺，故迎吉而能崛起。
若夫建业创功，有大小之不同；当于所遭命之轻重，辩之可也。
《聚兴》又有日主强，则四柱五行，杀纯不杂，身杀俱旺；则根本元无制伏，富贵不成，惟待运来制伏，杀神则化为权，方能崛兴，才德动公卿，功名显达，出类超群。是其身旺，杀神逢制化为权也；制神力旺，发福非常，安得其人不显达，以致极品之尊贵乎，实有其命。又要行其运以扶，方见勃兴也；如茍运不至，即常人耳。
又要四柱中，日主健旺，用神亦旺，各相停均，为富屋朱门，贵命之贤子也。及其长大，成立丰隆，一逢恶曜运，加临元命，见其财而夺之，因其官而伤之，临其印而坏之，逢其食而损之；遭逢此运，祸不胜言，所以中年见倾而不发。如其恶运一去，又逢好运扶身，使我用神一新，譬如枯苗得雨，勃然而兴，鸿毛遇风，飘然而举，不可御也。
《中兴》又有人生五行身旺，阳刃比肩，俱各争旺，惟有财官格神等物，虚浮轻少，无力成功名矣；出门行运，又非作福之地，所以一生飢寒，劳苦落剥，有志无成。或至中年晚景，顿逢杀运，假杀为权，制伏阳刃；或得权贵以显扬、或招貲财而发福，当随五行清浊，以遇其运而别之。
《末兴》是一生穷困，忽然兴起于中年晚景也；故知此命元用财官，平生无气，即至运到，方成富贵，一一兴利。故末兴者，乃得运而然也。学者可不勉乎！
《论 兴 亡》
夫人生柱中有纯杀为用也，杀神无制，则为白屋穷途之人、或一豪门营干之士；故要逢制杀运，假杀而起，进用朝廷，操权威福，功不可量。制伏运一入财乡，则能党杀，便兴祸患，如此官旺杀旺，运元恐失计。所以命党杀运，倘来生凶，偶然遇流年财杀少旺，杀神相党，併合兴殃；身主孤寒剋害，轻则倾家徒配，重则刑弃其身，故其杀神併合，凶亡之可畏也。有如此杀刃者，一一难免祸患焉。
又有柱中月令，正气官星，为一生贵气，惟逢印运则利，盖官星喜逢财旺以生之，印旺以护之；故令其人能行仁布德、纬国经邦、权重爵高，所以贵也。后遇杀神旺乡，杀神禄位，岁杀併临，官化为鬼，丧身必矣。不行杀运、或逢伤官运，又无印綬制之，伤官得地，禄遭伤损，丧妻剋子，剥职生灾，立可见矣；更遇流年，儻他损官受剋，必致亡为惨恶。故欲官禄逢伤，而免剥戮者，不其难之乎？如有高见明识，知进退存亡之机，而保其身者；官禄逢伤，六亲免祸，亦当自己受恶疾而终者矣！
又有四柱中所专用神，无官杀气，惟偏财正财当旺而已；财神当道，隐隐兴隆，积财聚宝，但少贵矣！欲知且看行运如何？若财逢官禄旺之乡，又成富贵之局。设有不幸，财神脱局，阳刃相逢，财倾福败，多患其凶；及流年冲合阳刃，财神尽伤，元命衰绝，阳刃生凶，败亡极矣！
《宝 法》第 一
夫，稟阴阳而生天地间，故造化之赋于人也，稟造化而生；物亦如之，莫不由阴阳变化。是故，推人吉凶休咎，斯理昭著；然术家之法固多，究徵索子平之外未有矣！
子平一法，专以日干为主，而取提纲所藏之物为令；次及年月时支以表其端。
凡格用月令提纲，勿于傍求年日时为格；今人多不知其法，于此百法百失。
譬如月令，以金木水火土为要，但有一事而定言之，若于傍求，则有失误；取其月令实事，则以遍求轻重浅深格局破冲可也。
西山易鑑先生得其变通，将干格分为六格为重：『曰官、曰印、曰财、曰杀、曰食神、曰伤官』，而消息之，无不验矣！其法曰：『逢官看财，逢杀看印，逢印看官』，斯有奥妙不传之法。取四者不偏不倚、生剋制化，而遇破体囚为下运；有生有去为福，有助有剥为祸。其理深长，最宜消详切当；不昧庸术，宜熟读幸加勉焉。
《宝 法》第 二
子平之法，以日为主；先看提纲为重，次用年日时支，合成格局，方可断之；皆以月令为用，不可以年取格。凡看子平之数，取格不定，十有九差。
惟易鑑先生之法，月令用金只用金，用火只用火；八字水多却取水，不来取火，况此差矣！以法断之，误其大半。是西山易鑑参透玄机，十八格内取六格为重，用相生，定格合局；仍用年日下，以推轻重浅深，万无一失。
六格法曰：『逢官看财』，『逢财看杀』，『逢杀看印』，『逢印看官』。如用印不怕杀；是杀拘印，印拘身，还作上格取之。如四柱逢印看七杀；但有官杀在，运行官杀乡，亦作贵格。
月令通官，柱中遇财，财生官妙矣！乃富贵之格。
柱中见财，要人财旺，至兴发福矣！
但见一杀，则以杀为重，不可又行财旺之乡；乃财生杀旺，当作贫贱之格。
凡格当以杀官言之。
《寸 金 搜 髓 论》印净禪师
造化先须看日主，后把提纲看次第。
四柱专论其财官，身旺财官多富贵。
若还身旺财官损，只是朝求暮讨儿。
财官旺时日主强，紫袍金带有何疑。
财官旺而日主弱，运行身旺最为奇。
日主旺而财官弱，运入财官名利驰。
日主坐下有财官，月令相逢贵不难。
富贵财官为总论，早年富贵禄高攀。
身旺无依更迁祖，不迁居死在外地。
身旺无倚，损财伤妻、或是外家冷落、或过房入舍。
身旺印旺，破财不聚；有财只好善破、或置物创屋、或门大而仓廩虚，内不足而外有餘。
官喜露，露则清高。
财要藏，藏则丰厚。
杀藏官露，恶隐善扬；人生遇此，名振乡邦。
官杀太重身更强，一逢制伏作贤良。
杀官拱印贵非轻，烜赫威扬定振名。
身居九夏火土多，相逢水济贵中和；水火元来要既济，管教名利振山河。
生居三冬，水冷金寒；得火相扶，莫作等閒。
火势炎炎如无水，运行水乡亦是美。
水势滔滔若无火，运入火乡亦为奇。
南方火炎，利入北方水运。
北方水寒，利入南方火运。
东方木多，宜入西方金运。
西方金旺，宜入东方木运。
水火有既济之功。
金木有成名之论。
五行得其相济，威名荣振九天。
三丘五行，辰戌丑未；若是重见，骨肉刑悲、父母不足、兄弟异离、亲戚情疏，更亏妻子。
冲破提纲，多亏父母，或是刑、或是离异。
身旺比肩坐驛马，兄弟飘蓬好潇洒。
八字四马总交驰，身荣劳碌任东西；倘有身閒心不定，动则风流静则悲。
财星入库主聚财。
财星入库妻慳吝，谨守貲财不做人。
若是财星坐四马，妻贤无处不欣欣。
官杀重重不带财，妻能内助不和谐；公姑不敬妻无礼，夺却夫权命所排。
官星若也逢生旺，更得长生旺在时；子息聪明多俊秀，儿孙个个著緋衣。
比劫伤官旺，伤妻更损儿；养子多不肖，乞养总非宜。
日主七杀带梟神，妻主虚胎小产多，血气不调成血疾；更看行运又何如。
男子梟食重重见，身弱多因癆病随。
女人梟食非为吉，产难惊人病亦危。
女人官旺兼财旺，招得贤夫更好儿；若是财官俱受损，伤夫剋子守空帷。
印綬旺身身更旺，为人刑剋主孤贫；若得官显财又显，亦为超群拔萃人。
惹是招非，只缘水火相剋，或是目昏眼暗。
女命若也伤官旺，坐下伤官会骂夫；朝暮喃喃口不绝，百年终见带刑孤。
日如乙巳、戊辰、庚午、辛未，日干带之，权贵之妻也；更主贤妻亦主贵，更看四柱又何如。
又如丙子、丁丑、戊寅、己卯，生人遇此，皆因前道。
辛巳、壬午、甲申、乙酉，俱是坐下财官，逢之富贵不少。
丁亥戊子并庚寅，日主逢之命不轻。
辛卯丙申丁酉位，财官内隐显声名。
己亥甲申见庚戌，印綬财官内里藏；更得丙辰壬戌至，四时符印不非常。
甲子丙寅与丁卯、己巳壬辰癸巳同，虚名虚利任飘蓬。
乙亥庚申并己巳，生下财官并无有；妻宫子女带虚花，东西南北是身家。
甲午戊戌并庚子，女剋丈夫男剋子。
乙巳丙午丁未同，重重壬子主孤穷。
甲寅乙卯与戊午，支干同类子不足。
己未庚申及癸亥，月令更旺成祸害。
月主财官印綬全，月时符合福绵绵。
干支同类併身旺，剋子刑妻破祖田。
好将四柱分强弱，莫犯阴阳执一言；此是五行真妙诀，不逢智者莫虚传。
《论 命 细 法》
过房七杀带三刑，母明父暗是偷生。
我明我暗从化象，父死之时不送灵。
庚金化成火相时，父亡见血不须疑。
比肩三合族人害，三刑零落及离妻。
比肩暗损及门房，兄弟无情被罔欺。
如带比肩成别象，弟兄不睦报君知。
妻带三合及坐妻，妻曾认得是亲支。
坐妻透妻成别象，定主离妻再娶妻。
多透妻财须怕妇。
妻归绝地不生儿。
化成别象剋正夫，必主欺夫礼义疏。
身旺食强亦如此，食明旺相懵然殂。
阳母专位主伤生，母来父上受其惊。
天时地利生过月，七杀兼刑顶上偏。
印归杀地母有病。
丙丁双者顶双灵。
日禄归时须应梦。
小儿无乳食冲刑。
壬子乙酉对偏生，丙戌丁丑妻获灵。
背父而生甲乙卯，此时须要记分明。
假令，申子辰从水也；不然，五月无水，有火不从也。戊癸化火巳午，天干地支从火也，又将坐日甲木论。珞琭子云：『学释则离宫修定』，是如此取用也。杜老先生教镜鐔僧判，将此为例，此日参详，朝暮苦想；似此半年，忽然间得此时入处，云：『公初学，进退了几番；后获此法，非与他阴阳也，此别家幽微之经也。』又论《心印口诀》：双顶者，只可言八字，有双丙丁者是也；若只一丙一丁，下有刑冲者，可言歪顶无失也。
又一法。言人儿女麻面者，是戊己被甲乙剋之，不然面主有疤痕；戊己见乙巳乙卯乙亥是矣！如此递相贯穿，天干地支，往来相剋，化合之气，死生破败，皆此所主也；其干支万变，如此化，病源此中出，成败此中出。命之幽微，莫不由于此，而假外来哉！更于此看得到处，不须归家多说。
四柱支中元有忌者，切忌运中透出病。
运中忌财作凶财，岁战便为灾。
凡坐杀者，不可行杀旺运。
身旺又加旺运，岁运併来伤杀，与我无情者是。
印綬怕行财运，主恶死或血疾。
印綬多母众，或食众乳、或寄养外人家。
如四柱有官星流气，太岁冲官星，必因官讼；如遇比肩助者，言比肩之人救助无事，流气转生财官者。
凡识生财伤官有三：伤之不尽，多出吏道；元有物气，伤官运及印綬，岁复见官星者，多凶化气，怕逢返本；不化有变局，如化不成者，可只用本日干断。
且如，己土用癸水为妾，运逢辰库，主妾与自家人私通。
丙用乙为母，遇庚申母多外情。
丙用庚为父，遇寅丙多主父弱。
戊用癸为妻，若坐酉宫，或主好酒。
本元无财官，运逢财官者主凶；他人发财发官。
火入水乡，主血疾。
壬癸引归寅卯，主阳不兴；时归败绝，老后无成。
日干与流气（流年）合，主晦气入门。
假令，六甲日，以偏阳土为父，阴土为妻，阳金子，阴金女；阳木阴木同法，餘皆倣此。
妻星入败地，主妻不正；如己酉、庚午、癸酉、丁丑，是财入败地也。
寅申巳亥，乃四长生，必得聪明妻。
财官印，得气为妙。
元见财官，商旅农家。
财多印陷，少年剋母；母不贞洁，必重嫁。
女人之命，日干同者，若我旺他衰，我为正；他旺我衰，他为正。
壬癸之水盛者，聪明多智，女多淫滥。
时上见财者，必须入舍。
支中有官无刑破者，因妻发官。
支中有杀无制，因妻致祸。
假令壬癸日，运逆行者，生于正月二月：取戊己土为官，故为禄绝，此为背禄；取丙丁火为财，四柱不透出财神，此为背禄不贫也，寅卯暗藏三阳四阳之火为财；如行子丑运，遇比肩分夺；交亥运木长生而助火，主发财；戌运亦然；酉运火死水败，主破财。
如壬癸生寅卯月，顺运者：巳午运发财福，亦忌财神透露，岁运亦然，如遇财神透出，四柱元有阳刃比肩，因妻致祸；忌申酉二运，如四柱元有印者，百物更改，革故鼎新；如流年遇杀者凶；酉运裸形沐浴，劫煞主死。
如丙子、丁丑、戊寅、辛卯、壬辰、癸巳、丙午、丁未、戊申、辛酉、壬戌、癸亥，时犯之，多因孝病中成亲。
如用子女之法，不喜入墓库；如子女入库，主无子女。
库日用甲为偏财为父；坐甲行西地，为财临杀位，父死不归家。
阳干女命，食神多者为娼。
阴干女命，食伤官多者为妓；有物去之为良。
火至天干，多主瘰?；地支多时生疮。
用杀返轻，多为僧道之首。
此荀僧《判正传歌》，即印净禪师也。
《心 镜 歌》
人生富贵皆前定，术士须详论；天上星辰有可加，此说更无差。
时年月建逢命位，正是福元取。
寿元合处是无真，此说不虚陈。
官禄贵马见合刑，一举便成名。
日逢贵地见禄马，壮岁登科甲。
时日若逢禄马位，为官必清贵。
五行时日无相杂，为官多显达。
阳刃重重又见杀，大贵登科甲。
若逢三奇连禄马，名誉满天下。
日坐食支又合干，九卿三公看。
甲子己巳有一说，天德得合诀。
丙子癸巳与前观，官职三公卿。
木若逢金主不伤，两府坐中堂。
火若逢水主将权，为将镇戍边。
金若逢火主大权，方面刺史官。
水若逢土入金局，宜作侍从下。
土若逢木为正禄，八座三台福。
年得月禄不为喜，日贵取为主。
生逢贵人值孤寡，决定为僧也。
空亡官禄遇贵人，淡服作高僧。
五行无气守孤寡，必定作行者。
空亡刑害又逢囚，为僧及裹头。
欲知人命主有权，食神旺必全。
相冲阳刃再杀伤，必主上法场。
的杀若逢盘足坐，恶鬼死刑狱。
麦田相逢共帝星，徒流定分明。
大害当权多夭折，少年逢刃杀。
日逢官鬼见重刑，恶死甚分明。
刃神劫煞两头居，早岁梦天衢。
禄马俱逢行绝地，劳困难逃避。
月若逢时与刑冲，根基定一空。
时遇官星生旺位，子孙成行序。
向禄临财官更期，贵显有家资。
日月纯官无财位，反主无官贵。
卯刑子位子刑卯，癸乙相刑贵。
子来冲午，未刑戌，甲乙逢申显贵名。
禄马俱绝又发财，人元剋出来。
得一分三缘何议，禄马飞天是。
岁合时日分两头，切须仔细求；君子若逢主奏对，常人主灾晦。
心怀悔退成何事，重阳剥官位。
柱中有禄运逢财，金玉自天来。
言前能说贵与贱，亦须看大运。
大凡行运逢禄马，发跡为官也。
天月二德为救解，百灾不为害。
向禄临财甚希奇，贵显主官貲。
命中禄马同贵人，福禄进珠珍。
贵人君子坐刑煞，名成少年发。
阴阳贵贱宜消息，熟晓于胸臆；日时身命许多般，一诀通变看。
《妖 祥 赋》
命理深微，子平可推；先要取其日干，次则详其月令。年时共表其吉凶，《妖祥》不忒于岁月，通参于成败，祸福无遗。或有不见之形，须当审究；更有分抽之绪，后学难知。
天清地浊，自然稟一气之生。
五行正贵，忌刑冲剋破之乡。
四柱支干，喜三合六合之地。
寅申巳亥，乃财官印綬长生。
辰戌丑未，係禄马印星奇库。
日贵时贵，大忌刑冲剋破。
拱禄拱贵，最怕填实刑冲。
观无合有合，逢凶不凶。
伤官之于年，运到官乡不喜。
阳刃冲合岁君，运临而祸至。
辰戌魁罡，忌官星怕逢七杀。
金神日刃，喜七杀而忌刑冲。
时上偏官要制伏，弱身强官。
专杀莫逢鬼旺，亦要制伏为强；但看本有本无，遇而不遇，要稟中和。
辛亥多逢丑地，怕填实，不喜官星。（飞天禄马格）
甲子日再逢子时，嫌丑午，亦畏庚辛壬癸亥子。（子遥巳格）
禄马飞天，离巽（巳）丙丁聚巳午。
倒冲天禄，壬骑龙背，辰多冲戌官星。
乙用丙子，聚贵声名。（乙巳鼠贵格）
嗟夫！财命有气，背禄而不贫；绝财命衰，纵建禄而不富。
癸到艮（寅）山，怕庚辛忌逢戊土。（刑合格）
壬逢丑地，忌戊己怕见庚金。
庚遇申子辰，乃井栏叉，又谓之入局，忌丙丁，愁巳午。（井栏叉格）
戊见申时，怕甲丙亦忌寅卯。（合禄格）
辛金己土若遇，谓之『从格』，名为『秀气』；四柱火伤又无救，是灾迍邅。
辛日戊子时，忌子多怕日相冲。（六阴朝阳格）
阳水逢辰见戊己，灾临难避。
甲见己时，偏财运喜财乡。
丁日辛年号岁财，运逢戊贵。
乙逢申位，忌见刑冲。
日时归禄，官逢有祸。（归禄格）
另有天冲地击、阴错阳差、贪合忘官、劫先财后，名难成贵。
贪合忘杀，身旺时福，福禄增加。
官藏杀见，有制伏亦自辉煌。
官见杀藏，身弱后终见波渣。
身弱喜逢旺运。
身强最爱杀乡。
将来者进，功成者退，富贵喜重犯者奇；宜通变而推，决无差误矣！
络 绎 赋》
参天地之奥妙，测造化之幽微，别人生之贵贱，取法则于干支；决生死之吉凶，推得失之玄妙。
甲乙之木，最喜春生。
壬癸之水，偏宜冬旺。
丙丁火而夏明。
庚辛金而秋锐。
戊己两干之土，要旺四季之期。
日乃自身，须究强弱。
年为本主，宜细推详。
年干父兮支母。
日干己兮支妻。
月干兄兮支弟。
时支女兮干儿。
后杀剋年，父母早丧。
前杀剋后，子息必亏。
马入妻宫，必得能家之妇。
杀临子位，必招悖逆之儿。
禄入妻宫，食妻之禄。
印临子位，受子之荣。
梟居子位，破祖之基。
财官月旺，得父貲财。
所忌，财伤禄薄。
最嫌，鬼旺身衰。
原其，剋彼为财，生我为印。
食神暗见，人物丰肥。
梟印重生，祖财漂荡。
咸池财露，主淫奢。
凶杀合年，防自刃。
土剋水，而成腹脏之疾。
火锻金，以患癆瘵之灾。
桃花会禄，酒色亡身。
财旺身衰，因财丧命。
观乎，财生官者，用贿求官；财坏印者，贪财卸职。
财旺生官，自身荣显。
财生杀党，夭折童年。
独杀冲破，废閒人。
诸杀逢刑，凶狠辈。
天干多兮，见干年须当夭折。
地支多兮，见支年必见凶灾。
财生官，官生印，印生身，富贵双全。
干党财，财党杀，杀攻身，凶穷两逼。
酉寅刑害继伤婚。
丑卯风雷多性急。
杀官混杂，乃技艺之流。
财禄生马，为经商之客。
马落空亡，迁居飘流。
禄遭冲破，别土离乡。
阴多利于女人。
阳盛宜于男子。
阴盛于阳，主女兴家。
阳胜于阴，男当建府。
纯阳，则男必孤寒。
纯阴，则女当寡困。
官贵生年，伏凶煞而名垂万古。
贵宜乎多。
禄宜乎少。
绝虑忘思，无差无误！
《相 心 赋》
人居六合，心相五行，欲晓一生，辩形察性。
官星愷悌，贵气轩昂，性优游而仁慈宽大、怀豁达而和畅声音、丰姿美而秀丽、性格敏而聪明。
印綬主多智慧、丰身自在心慈。
食神善能饮食、体厚而喜謳歌。
偏官七杀，势压三公，喜酒色而偏争好斗、爱轩昂而扶弱欺强、情性如虎、急躁如风。
梟印当权，使心机而始勤终惰、好学艺而多学少成。
偏印劫刃，出祖离家，外象谦和尚义、内实狠毒无知、有刻剥之意、无慈惠之心。
偏正财露，轻财好义，爱人趋奉、好说是非、嗜酒贪花，亦係如此。
伤官伤尽，多艺多能，使心机而傲物气高、多譎诈而侮人志大、颧高骨俊、眼大眉粗。
日德心善稳厚、而作事慈祥。
魁罡性严有操持、而为人聪敏。
日贵夜贵，朝荣暮荣，为人纯粹而有姿色、作仁德而不骄奢。
金神贵格，火地奇哉！有刚断明敏之才、无刻剥欺瞒之心。
乙巳鼠贵，遇午冲，贫如顏子。
壬骑龙背，逢丁破，慾比申棖。
井栏飞天，其心傲物。
刑合趋艮（寅），智足多仁。
六甲趋乾（亥），主仁慈而刚介心平。（六甲趋乾格）
五阴会局，为人佛口蛇心。
二德印生，作事施恩布德。
五行有化，看何气而推。
四柱无情，取元干而论也。
且，火炎土燥，必声洪而好礼；水清润下，主言悟而施仁。
金白水清，质黑肥圆。
土气厚重，信在四时。
汇合如然，失时反此；事则举其大略，须要察其细微。欲识情理，学者用心于此。
《玄 机 赋》
太极判为天地，一气分有阴阳。
日干为主，专论财官。
月支取格，乃分贵贱。
有格不正者，败。
无格有用者，成。
有官，莫寻格局。
有格局，喜官星。
官印财食无破，清高。
杀伤梟刃，用之为吉。
善恶相交，喜去杀而从善。
吉凶混杂，忌害吉以化凶。
有官有杀，宜身旺，制杀为奇。
有官有印，畏财兴，助财为祸。
身强杀浅，杀运无妨。
杀重身轻，制乡为福。
身旺印多，喜行财地。
财多身弱，畏入财乡。
男逢比劫伤官，剋妻害子。
女犯伤官偏印，丧子刑夫。
幼失双亲，财星太重。
为人孤剋，身旺无依。
年冲月令，离祖成家。
日破提冲，弦断再续。
时日对冲，伤妻剋子。
日通月令，得祖安身。
木遇春长，遇庚辛反假为权。
火归夏生，见壬癸能为福厚。
土逢辰戌丑未，木重成名。
金坐申酉之中，火乡发福。
水居亥子，戊己难侵。
身坐休囚，平生未济。
身旺喜逢禄马。
身弱忌见财官。
得时俱为旺论。
失令便作衰看。
四柱无根，得时为旺。
日干无气，遇劫为强。
身弱喜印。
主旺宜官。
财官印綬，破则无功。
杀伤梟劫，去之为福。
甲乙秋生金透露，水木火运荣昌。
丙丁冬降水汪洋，火土木方贵显。
戊己春生，西南方有救。
庚辛夏长，水土运无伤。
壬癸逢于土旺，金木宜荣。
身弱有印，杀旺无伤；忌行财地。
伤官伤尽，行官运以无妨。
伤官用印宜去财。
伤官用财宜去印。
是或，伤官财印俱彰，将何发福；身旺者用财，身弱者用印。用财去印，用印去财，方发弥福；正所谓喜者存之，憎者去之。
财多身弱，身旺以为荣。
身旺财衰，财旺乡而发福。
重犯官星，只宜制伏。
食神叠见，须忌官乡。
顽金无火，大用不成。
强木无金，清名难著。
水多得土，财多蓄。
火焰逢波（水星），禄位高。
有官有印，无破无荣。
无印无官，有格取贵。
阳刃格喜偏官。
金神最宜制伏。
杂气财官，刑冲则发。
官贵太盛，旺处必倾。
身太旺，喜见财官。
主太柔，不宜禄马。
旺官旺印与旺财，入墓有祸。
伤官食神并身旺，遇库兴灾。
运贵在于支取。
岁重向乎干求。
印多者，行财而发。
财旺者，遇比何妨。
格清局正，富贵荣华。
印旺官旺，声名特达。
合官，非为贵取。
合杀，莫作凶推。
桃花带杀，喜淫奔。
华盖逢空，多刻剥。
平生不发，八字休囚。
一世无权，身衰遇鬼。
身旺者，则宜泄、宜伤。
身衰者，则喜扶、喜助。
稟中和，莫令太过不及。
若遵此法推详，祸福验如影响。
《幽 微 赋》
天地阴阳二气，降于春夏秋冬，各生其时；有用者则吉，无用者则凶。是以泄天机之妙理，谈大道之玄微。
天既生人，人各有命。
所以，早年富贵，八字运限咸和；中主孤单，五行逢死绝败。
过房入舍，年月中分。
随母从夫，偏财空而印旺。
早岁父亡，偏财临死绝杀宫。
幼岁母离，只为财多印死。
比肩多，而兄弟无情。
阳刃多，而妻宫有损。
官逢死气之方，子招难得。
若见伤官太盛，子亦难留。
如遇冲破提纲，定主离于祖业；再见空亡，三番四废。
印綬逢生，母当贤贵。
偏官归禄，父必崢嶸。
官星临禄旺之乡，子当荣显。
七杀遇长生之位，女招贫夫。
自身借宫所生，必是依人过活。
妻星失令，半路拋离；若乃借宫所生，亦是他人义女。
酒色猖狂，只是桃花带杀。
慈祥敏慧，天月二德聚来。
印綬旺，而子少息稀。
正官旺，而女多男少。
梟神兴，早年折夭。
食神旺，老寿而高。
偏财逢败，父主风流；子曜若临，破家荡产。
自身逢败，早岁兴衰。
妻入墓，不得妻财。
父临库，父当先死。
比肩逢禄，兄弟名高。
食神多而好饮食。
正官旺而受沾滋。
身临沐浴之年，恐愁水厄。
生入斗剋之年，必逢火灾。
女带桃花坐杀，定主淫奔。
伤多而印綬被剋，母当淫荡。
年月冲者，难为祖业。
日时冲者，妻子招迟。
若见天元刑战，父母难靠；如遇地支所生，凶中成吉。
日主弱，水火相战，而招是非。
甲木衰，逢金旺，而无仁无义。此乃男命之玄机。
略说女人之奥妙，纯粹在于八字。
纯有富贵者，一官生旺。
四柱休囚，必为贵者。
浊淫者，五行冲旺。
娼淫者，官杀交叉。
命主多合，此为不良。
满柱杀多，不为剋制。
印綬多，而老无子。
伤官旺，而幼伤夫。
荒淫之慾，食神太过。
四柱不见夫星，未为贞洁。
官星绝，遇休囚，孤孀独宿。
清洁源流，金猪相遇。
木虎相见，四柱三夫。
阳刃重叠、水火逢蛇，夫宫早丧。
食神一位逢生旺，招子须当拜圣明。
父母之宫，男命同断。若见此书，藏之如宝，若遇高士，对镜分明；依其此法，万无一失。
《五 行 元 理 消 息 赋》
详其往圣，鉴以前贤；论生死全凭鬼谷，推消息端的徐公。阳生阴死，阳死阴生，循环逆顺，变化见矣！
夫，阳木生亥死午，虽存亡易见；阴木跨马（午）逢猪（亥），则吉凶可知；艮（寅）生丙而遇鸡（酉）死；兑（酉）生丁而逢虎（寅）伤；戊藏寅而西方（酉）没；己生酉而艮（寅）中亡；庚逢蛇（巳）而崢嶸，运见鼠（子）亦难当；辛生子死在巽（巳）地；壬生申藏于震（卯）方；兔（卯）生癸水衣禄足，运行猴（申）地见灾殃。十干生死同断，造化依此推详。
又，详权刃双显停均，位至侯王；中途或丧或危，运扶官旺。
平生为富为贵，身杀两停。
大贵者，用财而不用官。
当权者，用杀而不用印。
印赖杀生。
官因财旺。
食居先，杀居后，功名两全。
酉破卯，卯破午，财名双美。
享福，五行归禄。
寿弥，八字相停。
晦火无光于稼穡（戊己）。
阴木（乙）绝气于丙丁。
火虚有焰。
金实无声。
水泛木浮者，活木。
土重金埋者，阳金（庚）。
水盛则危。
火明则灭。
阳金（庚）得炼太过，变格奔波。
阴木（乙）归垣失令，终为身弱。
土重而掩火无光，逢木反为有用。
水盛则木无定，若行土运方荣。
五行不可太甚，八字须得中和。
土止水流，全福寿。
土虚木盛，必伤残；运会元辰，须当夭折。
木盛多仁。
土薄寡信。
水旺居垣须有智。
金坚主义却能为。
金水聪明而好色。
水土混杂必多愚。
遐龄得于中和。
夭折丧于偏枯。
辰戌剋制併冲，必犯刑名。
子卯相刑门户，全无礼德。
弃印就财明偏正。
弃财就杀论刚柔。
伤官无财可恃，虽巧必贫。
食神制杀逢梟，不贫则夭。
男多阳刃，必重婚。
女犯伤官，须再嫁。
贫贱者，皆因旺处遭刑。
孤寡者，只为财神被劫。
去杀留官方论福。
去官留杀有威权。
逢伤官反得夫星，乃财命有气。
遇梟神而丧子息，福薄无后而孤。
三戌冲辰祸不浅。
两干不杂利名齐。
丙子辛卯相逢，荒淫滚浪。
子午卯酉全备，酒色昏迷。
天干杀显，无制者贱。
地支财伏，暗生者奇。
因财致富，阳刃与岁运併临。
贪食乖疑，命用梟神因有病；姪男为嗣，义女为妻。
日时相逢卯酉，始生必主迂移。
平生敬信神祇，造化因逢戌亥。
阴剋阴，阳剋阳，财神有用。
官多无官，大旺倾危。
杀多无杀，反为不害。
财多无财，运逢化杀生灾。
八字得局失垣，平生不遇。
四柱归垣得令，早岁轩昂。
木逢类象，荣贵高迁。
命用梟神，富家营办。
财官俱败者，死。
食神逢梟者，亡。
龙藏亥卯，经商利络丝绵。
丁巳孤鸞，合作聪明诗女。
日犯裸形沐浴，浊滥淫娼。
日禄归时见财，则清高富贵。
归禄有财而获福。
无财归禄必须贫。
财印混杂，终为困穷。
偏正浊乱，必致伤残。
太岁忌逢战斗。
阳刃不喜刑冲。
癸从戊合，少长无情，多有不仁。
庚逢丙扰，岂知遇正官，却无俸禄。
盖，禄逢七杀，乃有声名。
不从不化，淹留仕路之人。
从化得从，显达功名之士。
化成禄旺者，生。
化成禄绝者，死。
处僧道之首，用杀反轻。
受宪臺之职，偏官得地。
生地相逢，壮年不禄，老寿无终。
丁逢卯木，遇己土梟食之人。
亥乃神浆，遇酉金嗜盃之客。
财逢旺地人多富。
官遇长生命必荣。
丁生酉金，丙辛遇之绝嗣。
财临杀地，父死而不归家。
八专日支同类，杀年杀运生灾。
若能观览熟读，详玩贵贱，万无一失。
金 玉 赋》
数体洪范，法遵子平，命天地之奥妙，听空谷之传声。一气流行，则冬寒而夏暑；三阳生发，自春长以秋成。窃闻既生有灭，若亏则盈；造化归源，尽返寅申巳亥；五行藏蓄，各居四季丘陵。生长有时，自春夏秋冬之属；旺衰有数，察贫贱富贵之机。
搜寻八字，专论财官，次究五行，须详气候。
论财官之轻重，察气候之浅深，推向背财官之得失，论当生格局之高低。
他来剋我为官鬼，身旺当权。
我去剋他为妻财，官强则富。
年伤身主，乃父与子而不亲。
时剋日辰，是子不遵于父命。
年剋日兮，上能陵下。
日剋年兮，下去犯上；若得有物制日干，则可化恶为祥；更要本主逢喜神，则将凶而变吉。
喜神庆会，当知资产丰隆。
四柱无情，定见祸端并作；或见本主相冲，三刑重叠，岁运欺陵，必招横事。
纯粹五行入格，臺阁风清。
身强七杀降伏，藩垣镇守。
无财官而有格局，青云得路。
无格局而有财官，黄门成名。
财官格局俱损，不贫寒而功名蹭蹬之人。
日干月令俱强，非穷困必草茅永逸之士。
丙丁坐南离而无制，是不遵礼法兇暴之徒。
壬癸遇戊己之相应，乃怀德抱才聪慧之士。
辛逢乙木于南墓，虽富而不仁。
丙逢辛金于北镇，纵贫而有德。
年时月令有偏印，凶吉未明；大运岁君逢寿星（食神），灾殃立至。
幼年乏乳，食神遭刑剋之宫。
壮岁崢嶸，乃财官居纯粹之位。
阳日食神得地，无冲损则暗合官星。
阴日食神无破亏，虽契合则自亲印綬。
偏财能益寿延年。
阳刃七杀，善夺财化鬼。
财星有破，费祖风别立他乡。
印綬被伤，失宗业拋离故里。
人命以贵神为福，遭剋陷则凶祸不祥。
五行会凶曜为灾，喜合杀并食神为贵。
命亏杀旺，要天赦二德呈祥。
身弱财丰，喜阳刃兄弟为助。
月令值食神健旺，善饮食而姿质丰满。
四柱有吉曜相扶，堆金积玉。
五行无凶杀侵犯，名显声扬。
寅申巳亥叠犯，有聪明生发之心。
子午卯酉重逢，害酒色荒淫之志。
女人无杀，一贵何妨；喜逢天月德神，忌见杀官混杂。
贵（官）众，则舞裙歌扇。
合多，则暗约偷期。
五行健旺，不遵礼法而行。
官杀互逢，定是风声之配。
迴眸倒插、泛水桃花、沐浴裸形、螟蛉重见，多为奴妾娼妓，少有三贞九烈。
双鱼（亥）双女（巳）号淫星，不宜多犯。
官星七杀曰『夫主』，忌见重逢。
寅申互见性荒淫。
巳亥相逢心不已。
或有伤官之位，不远嫁，定主剋夫。
临冲梟印之神，非孤离，终须死别。
四柱有官鬼入墓，使夫星久入黄泉。
岁运临夭绝之宫，俾鸳配分飞异路。
要知女命难婚，运入背夫之位。
欲识男儿早娶，定是运合财乡。
子剋重重，杀没官衰伤食重。
伤妻叠叠，财轻身旺弟兄多；若不如斯，定是刑冲妻妾位。
暗合财星妻妾众。
虚朝财位主妻多。
财星入墓，必定刑妻。
支下伏神，偏房宠妾。
妻星明朗，乔木相求。
大运流年，三合财乡，必主红鸞吉兆。
或临财败之宫，家貲凌替、伤妻损妾、婚配难成。
妻星失位在何宫，要求端的。
官禄天厨，居甚位须察根源。
有格局纯杂，忽遇恶物相冲，亦主死亡。
无财禄或逢财禄旺相，亦当骤发。
日求升合，食神旺处劫财多。
或，逢偏印剋食神，非贫夭寿，须知乞化；要审荣枯得失，当究轻重浅深。
官禄杀强，无制则夭。
日衰财重，党杀则穷；更看岁运何凶？何吉？
身宫冲破无依倚，不离祖必出他乡。
乾（亥）坤（申）艮（寅）巽（巳）互换朝，好驰骋则心无定主。
柱中若逢华盖，犯二德清贵之人。
官星七杀落空亡，在九流任虚閒之职。
五行剋战，非伤日主不为灾。
岁运併临，若损用神皆有祸。
木逢金剋，定主腰胁之灾。
火被水伤，必是眼目之疾。
三合火神旺盛剋庚辛，损头面及脓血之疾；如伤日干及财官太盛，折肢体有眷恋之灾。
心肺喘满，亦本金火相刑。
脾胃损伤，盖因土木战剋。
支水干头有火遭水剋，必主腹?（痞）心朦。
支火干头有水遇火旺，则内障睛盲。
火土烦焦蒸四曜，则发秃眼昏。
润下纯润充气，返神清骨秀。
荧惑（火）乘旺临离（午）巽（巳），风中失音。
太白（金）坚利合兑（酉）坤（申），兵箭落魄。
财星入墓，少许刑冲必发。
伤官伤尽，或见官星则凶。
十有八格，当从善恶推求；总繫五行，各取旺衰消息。
身旺何劳印綬。
身衰不喜财官。
中和为福。
偏党为灾。
但见贵神朝拱、禄马飞天、遥合虚邀、不得冲格，逢合皆忌。
七杀官星，各嫌羈绊，填实则凶；忽然运到官乡，当以退身避职。
马瘦官破，困守穷途。
禄旺财丰，崢嶸仕路。
如临喜处以得祸，是三合而隐凶星。
或逢凶处而返祥，乃九宫而露吉曜。
要知职品高低，当求运神向背；清奇则早岁成名，玷缺则晚年得地。
运行则一宫十载。
流年乃逐岁推移。
津路通亨，权高爵显。
程途偃蹇，禄薄官卑。
推寻子位，先看妻宫；死绝者嫡庶难存，太旺者别门求觅。
妻星显露，子息必多。
刑害嗣宫，男女罕得。
若问兄弟多寡，细检四柱干支，月令虽强，更看运神向背；死绝刑伤，雁行失序；相生喜庆，棣萼联荣。
兄弟身旺，父命有亏。
财帛旺多，母年早剋；若见官鬼（七杀）出见，母反长年；如逢脱气排运，父还有寿。
壬临午位，癸坐巳宫，稟中和兮，禄马同乡；遇休囚也，胎元绝地。
丙临申位，庚坐燕寅，己入巽（巳）乾（亥），乙临双女（巳），金乘火位，甲坐坤（申）宫，名曰『休囚』，最嫌剋制。
七杀忌逢言丧魄，寿星（食神）欣遇曰『还魂』。
天命能施智力，难出网罗，造化幽微，乃除功妙。
贫寒将尽，能令白屋出公卿。
奢侈太过，反使朱门生饿殍。
家貲将废，定生不肖之儿男。
婚媾多刑，必娶无寿之妻妾。
四宫背禄，不可妄求；官将不成，财当见废。
八字无财，须求本分；越外若贪，必招凶事。
噫！甘贫养拙，非原宪之不才；鼓腹吹簫，使伍员之挫志。顺则行，逆则弃，知命乐天，困穷合义，洪范数终，【渊源】骨髓。
《碧 渊 赋》捷驰千里马
尝谓：分二气以定三才，播四时而成万物，皆由命令也；斯令者，寓四时而立四柱，专以日主，以定三元。命乃无令而不行，令乃无命而不立；信知命令之相参，犹知天地之全体也。或云：『子罕言命，皆天命而非人命歟！天命关乎气数，人命稟乎五行；气数五行何以殊，天命人命何以异。』诚哉是理，可得而议矣！
然而，人命荣枯得失，尽在五行生剋之中；富贵贫穷，不出乎八字中和之外。
先观气节之浅深，后看财官之向背。
人之命内，皆不离乎财官；诸格局中，只要虚邀禄马。先贤已成矜式，后学须要变通。
太过无剋制者，贫贱。
不及无生扶者，夭折。
宜向之而运背，决之贫贱。
宜背之而运向，断之困穷。
喜生而逢生，贵而堪断。
爱剋而值剋，吉亦可言。
逢官而看财，见财而富贵。
逢杀而看印，遇印以荣华。
逢印看官而遇官，十有八贵。
逢财忌杀而有杀，十有九贫。
盖，木盛逢金，造作栋樑之器；水多遇土，修防隄岸之功；火煆秋金，铸作剑锋之器；木疏季土，培成稼穡之禾；火炎有水，名为既济之文。
水浅金多，号为体全之象。
甲乙运入西方，身旺功名可许。
壬癸路经南域，主健财贵堪图。
劫杀不须逢旺地。
食神最喜劫财乡。
亥卯未逢于甲乙，富贵无疑。（曲直格）
寅午戌遇于丙丁，荣华有准。（炎上格）
庚辛局全巳酉丑，位重权高。（从革格）
壬癸格得申子辰，学优才足。（润下格）
戊己局全四季，荣冠诸曹；更值德秀三奇，名扬四岳。（稼穡格）
木全寅卯辰之方，功名自有。（曲直格）
金备申酉戌之地，富贵无亏。（从革格）
水归亥子丑之源，荣华之客。（润下格）
火临巳午未之域，显达之人。（炎上格）
木旺宜火之光辉，秋闈可试。
金坚爱水之相涵，文学堪夸。
用火愁水。
用木愁金。
春木重重，休为太旺无依；夏火炎炎，莫作太刚有厌；秋金锐锐最为奇；冬水汪汪真可美；削之剥之为奇，生我扶我为忌。
丙丁生于冬月，贵乎戊己当头。
庚辛产于夏天，妙乎壬癸得局。
甲乙秋生，贵宜玄武。
庚辛夏长，妙用勾陈。
丙丁水多嫌北地，逢戊己反作贵推。
庚辛火旺怕南方，遇戊己反成荣断。
甲乙秋生透丙丁，莫作伤看。
戊己夏产露庚辛，当为贵论。
火带水多，贵行木运。
土逢木旺，荣入火乡。
庚逢水重，水冷金寒喜炎热。
戊遇酉多，身衰气锐爱荧煌（火）。
不及喜生扶。
太过宜脱剥。
官杀混杂，身弱则贫。
官杀相停，合杀为贵。
年月官星，早年出仕。
日时正贵，晚岁成名。
胞胎逢印綬，禄享千钟。
财气遇长生，肥田万顷。
秋冬官星逢刃伤，存金去火贵无疑。
腊月伤官喜见官。
破印重伤祸而死。
财旺生官者，乃贵少而富多。
伤官见贵者，又官高而财足。
无伤不贵，有病者奇，理明于后，何必他求；虽始用之为奇，宜终去之为美，审其轻重，毋取一途。
如，水少火炎遇庚辛，休作身旺官轻而取。
或，木绝而坐金，重逢杀印，难为身弱气旺之断。
财轻勿经劫地，频见妻灾。
劫财阳刃有官杀，臺阁之臣。
归禄倒冲行刃伤，廊庙之士。
身旺有杀行印綬，权断之官。
身强主弱，无印綬遇财星，寻常之辈。
阳刃偏官有制，膺职掌于兵权。
正官正印无伤，出仕牧于庶士。
润下稼穡，给赏之官。
子午为尊位，黄门之客。
癸日癸时兼亥丑，魁名及第入翰林。
壬日壬时叠壬辰，高爵承恩登御闕。
日德见魁罡，遇刑冲贫寒之士。
魁罡见财星，总得地禄食之人。
伤官见官，妙入印财之地。
财星破印，宜逢比劫之乡。
命逢财，运逢杀，吉亦堪陈。
命逢杀，运逢财，凶而可决。
女遇伤官，归禄得之极贵。
男逢阳刃，身弱随之为奇。
金神飞禄伤官，女命逢之最忌。
阳刃伤官七杀，男命值之得权。
金神入火逢刃杀，贵而无疑。
归禄无官逢食伤，荣而有权。
正官无印，居官不显。
阳刃七杀，出仕驰名。
身旺无依，僧道之命。
桃花滚浪，女妓之流。
金弱火绝，土木消磨之匠。
身强财浅，金火陶冶之流。
伤官逢财而有子。
七杀有制亦多儿。
印綬被伤，母年早丧。
财源被劫，父命先倾。
男命伤官须损子。
女命伤官定剋夫。
年月财官身旺，公显父荣。
日时禄马长生，妻贤子贵。
月中归禄无财官，父丧他邦。
年逢禄马被冲破，公亡外郡。
日逢财，时逢劫，妻妾产亡。
太岁值杀月值伤，弟兄不睦。
专禄若遇阴错，外家零落。
逐马如遇阳差，公姑真假。
岁月值杀有刑害，公父连伤。
日神背禄无财助，妻儿离散。
正财偏财见合，妻妾姦淫。
伤官正官有剋破，夫妻刑併。
旺妻伤子，必因食宿遭伤。
旺子伤夫，乃是官星失位。
女逢财旺生官，夫权必夺。
男遇财多身弱，妻话偏听。
差错居日，外家冷淡。
建刃伏年，祖基微浅。
财官生时，逢财旺生官，助国兴家之子。
正官重见，多生女子少生男。
出现偏财，少爱正妻偏爱妾。
财星得位，因妻致富成家。
官禄归垣，显己增荣祖业。
年正官，月伤官，公强父弱。
日值财，时劫财，父兴子败。
青龙全从革之金，且贫且贱。
白虎备润下之水，曰富曰贵。
春木荣而水浅，补衲之僧。
夏火炎而金衰，簪冠之道。
勾陈全备润下，奔流之辈。
朱雀三合玄武，穷窘之徒。
金刚木弱，行商坐贾之人。
土凝水竭，破祖离乡之客。
金生秋月土重重，贫无寸铁。
火长夏天金叠叠，禄有千钟。
春木水多，贫贱之辈。
冬水金盛，颠弱之人。
辰戌丑未遇刑冲，无人不发。
子午卯酉带刑合，多者淫讹。
夏金叠火，秋木重金，非贫则贱。
季木盛金，春金多火，不夭则贫。
季木无根从妻（财）福，禄位高崇。
夏火失色配夫（官）荣，功名显达。
火向春林逢水旺，好去求名。
土临季地见金重，将来出仕。
甲乙夏荣土气厚，功名半许足田庄。
丙丁冬旺水源清，爵位全备荣锦綺。
专禄带食伤，权掌閫外。
阳刃入官杀，威震边疆。
拱禄夹禄拱贵，爵禄丰荣。
倒冲遥巳栏叉，功名显达。
壬趋乾（亥）、甲趋艮（寅），清朝之士。
辛朝阳、乙鼠贵，文学之臣。
局全风虎，良将之才。
柱备云龙，大人之德。
四库全备龙变化，逢大海为九五之尊。
三奇局秀凤腾翔，遇天门乃三六之主。
旺财官而致富。
暗禄马以荣华。
入格，以贵而推。
破局，以贫而断。
究一理而察万端，明片言以通万物，后学术士，毋怠于斯！
《造 微 论》
两仪肇闢，六甲攸生，将三元而作三才，建四时而为四柱。
干为禄本，定一生职位高低。
支作命基，佈三限寿元终始。
年生为根；月建为苗；日管经营，断中年之休咎；时为结果，定晚岁之荣枯。
先推胎息之由，次入变通之化。
为官为贵，缘上下以咸和。
多滞多危，本根元而相剋。
是故，格清局正，当为臺阁之臣；印旺官生，必作钧衡之任。
马头带剑，镇压边疆。
印綬逢华（华盖），尊居翰苑。
禄虽多而有害，福不为祥。
杀虽重而无伤，刑当不祸。
三奇忽遇，才高立解成名。
六合正逢，家富又能增业。
空亡亲于寡宿，孤独躘踵。
长生陷于空亡，贫寒偃蹇。
桃花若临帝座，因色亡身。
咸池更会日宫，缘妻致富。
根源浅薄，逢生旺而不荣。
本主兴荣，遇休囚而反吉。
阳刃临于五鬼，定须重配流徒。
勾绞叠于三刑，应是频遭编配。
是以，登仕途者，莫逢吞陷，爵禄亏停；当兵权者，勿遇天中，身权退失。
胸襟澄澈，盖因水济江湖。
学问渊源，本是水居壬癸。
慈祥愷悌，木乘甲乙之乡。
眊燥炎阳，火盛丙丁之地。
名高禄重，乾金早会庚辛。
贯朽粟陈，镇土重亲戊己。
木繁而无金断削，纵荣而末岁孤穷。
火炎而无水淘溶，纵发而早年夭折。
粤若，水之浮泛，惟凭土以隄防；土重而无木疏通，遂归愚浊；金坚而无火煆炼，终是兇顽。
至若，金脆火炎，多则损己；木柔金重，利则伤身。
水清而不假土多，土弱而不禁木盛，火强燥而微吵，水略济以宽和；须将匀配为佳，亦以均调为上。
大显者，贵守深隐。
大屈者，贵守卑伸。
寿极年高，皆是禄临帝旺。
职崇位显，为缘马会官星。
华盖逢空，偏宜僧道。
学堂遇贵，惟利师儒。
五行若也萧索，五命因而低弱。
日逢空（空亡）寡（寡宿），其妻多致生离。
时值孤虚，其子多饶不肖。
绝宫为鼓盆之杀。
胎宫为白虎之神。
天空临嗣息之宫，末岁损成家之子。
运逢吉宿无木主，则未足欢娱。
限守凶神有根苗，则不须畏惧。
岁君若临恶曜，一岁迍邅。
生时若值休囚，一生愁叹。
源清者，其流必远。
本浊者，所作无成。
八字超群，不贵则当大富。
五行驳杂，居安可不虑危。
休囚者，身性卑微。
旺相者，名位壮实。
先强后弱，必先吉而后凶。
始弱终强，亦始凶而终吉。
若乃运限所临之地，凭流年星辰凶吉，以定祸福。
《人 鑑 论》
洪濛肇判，甲子攸生，幽显而变通莫测，沉潜于二理尤深；二十四字之精神妙用，亿千万人凶吉灼知。
日生为主，年长为君；先论根本，察贵贱之由易见。假使粗识深藏之体，孰得而知；盖，贵者虽吉，贱由不易。森列三才，势有权衡轻重；包罗八卦，自存规矩方圆。天道尚有盈亏，人事岂无反覆；或先贫而终富，或先败而后兴，当捨短而从长，毋取彼而捨此。
四柱俱嫌其一字，大醇亦求其小疵，详察其言，毋轻以断。
官在禄乡，伊尹负阿衡之任。
时居贵地，傅巖兴作相之臣。
生逢贵格，入仕为臺阁之尊。
重叠鬼生，乐道有山林之兴。
是知，居官居贵，五行醇而不疵；多滞多忧，八字杂而又战。
根甘裔苦，贾谊屈于长沙。
源浊流清，太公兴于渭水。
禄马同乡，而会登臺阁。
杀印重旺，而早入科名。
兄多逢弟，宜嗟范子之贫。
父叠生身，可比老彭之寿。
夹官夹贵日时值，而峻宇雕樑。
劫财夺马岁时逢，而蓬门瓮牖。
嗣位剋绝，鹊之巢而鳩占之。
妻位犯伤，鸞之孤而凤无匹偶。
行运背禄，昔日富而今日贫。
命遇旺身，昨日悲而今日笑。
四柱坐学堂之上，回也不愚。
三元助墓库之中，丘也好学。
年逢官贵，才高立解成名。
时值偏财，家富又添好业。
庚行丙地，祷尔于祗。
壬入戌乡，胡不遄死。
伯牛有疾，缘战剋以交差。
司马何忧，盖比和而无位。
身中衰弱，逢吉运以为凶。
命坐坚牢，遇祸年而反福。
杀须重而多合，何伤日月之明。
禄虽多而有破，难际风云之会。
遇而不遇，庚辛在壬癸之乡。
忧而不忧，甲乙行丙丁之地。
或若，生逢败绝，郑谷归耕；禄马病衰，冯唐皓首。
九宫旺相，难逃邀我桑中。
四柱合和，未免题诗叶上。
西施美貌，自身多带长生。
绿珠坠楼，凶恶又逢七杀。
孤鸞入命，妻哭夫而夫哭妇。
烟花绊身，女求男而男求女。
头目陷，而肢体相亏。
财有耗，而田宅有害。
生时若遇刑冲，一生屡乏。
岁月若临劫夺，百岁孤寒。
财入财窠，不贵即当大富。
杀居太岁，居安不可虑危。
若乃，官星透露，未可便作贵推；杀星下攻，曷不便为凶兆。
大抵，归禄喜逢于印綬，刑杀宜值于济和。
是以当忧不忧，闻喜不喜，考其根而明其实，论其始而究其终；故知，失其本而忘其末，不救其实而义有餘。
是以，妻宫有剋，少年无早娶之人；鬼位逢伤，末岁损成家之子。
生平不已，而寿算松桩。
财禄带多，而福姿蒲柳。
源清者，其流必远。
本壮者，其叶必荣。
三命冠群，不贵即当大富。
九宫弱陷，怕凶运大忌凶年。
千条万绪，当求不见之形；百派一源，贵得弥身之地。详陈本末，备察盈亏，澄神定虑，深略沉机，可考而知，不言而喻；后之君子，鉴以前贤，言术者十常八九，造首者百无一二。辞简而意微，言近而指远，为之贤乎已，鉴命无忽诸。
《爱 憎 赋》
富莫富于纯粹，贫莫贫于战争；贵莫贵于秀实，贱莫贱于反伤。
文辞称辨，贵马会于学堂。
锦绣文章，火木合于性情。
深谋远虑，德性居沉静之宫。
术业精微，帝座守文章之馆。
吉福生旺禄马，全要精神。
魁罡有灵变之机。
离（火）坎（水）乃聪明之户。
贵人禄马，宜逢劫刃，空亡奇远。
长生，招君子之可爱。
衰败，遇小人之憎嫌。
四柱斗乱兮，不仁不义。
五行相生兮，为孝为忠。
印綬在刑冲之内，心乱身忘。
日时居墓库之中，忧多乐少。
日干旺，而灾咎寡。
财命衰，而惆悵多。
衣食奔波，旺处遭刑。
利名成败，贵地逢伤。
平生祸福，赖于一时；一世吉凶，凭于气运。
福有气而变通陞迁。
岁剋运凶，无气而人离散。
大运凶，而生百祸。
流年吉，而除千殃。
无绝至绝，财命危倾。
本主得生，利名称遂。
三合六合，逢之吉重祸轻。
七杀四凶，遇之祸深福浅。
加官进职，定因禄会之年。
广置根基，必是合财之地。
岁君冲压主凶灾。
大运受伤殊少吉。
岁宜生运，运喜生身；三位相生，一年称意。
财官俱旺，应显达于仕途。
财食均縈，岂淹留于白屋。
禄入聚生之地，富贵可知。
马奔禄旺之乡，荣华可断。
欲取交关利息，须寻六合相扶。
财官带禄朝元，定主安然获福。
月衰时旺，早岁丰肥。
木重土轻，终身漂荡。
惯取市廛之利，必因旺处逢财。
忽然显达成家，定是刑冲见贵。
主本当时，得女以扶持。
贵禄有情，因男子而升吉。
南商北旅，定因马道之通；东贩西驰，必是车运之利。
日干困弱，伯牛敢怨苍穹。
禄马衰微，顏子难逃短命。
凶，莫凶于劫刃。
吉，莫吉于刚强。
官微马劣，男逃女走。
天罗地网，非横之灾。
脱命夭亡，遇之必不得实而死。
穷途逢劫，危疑必犯于自刑。
绝处逢财，妻子应难谐老。
大耗小耗，多因博戏（赌博）亡家。
官符死符，必主狱讼时有。
或，行四柱遇绝，三命刑伤，未免徒绞之刑，难逃黥面之苦。
若逢五鬼，雷伤虎咬无疑，更值群凶，恶殃横死定断；女多淫贱，男必猖狂。
或问人之情性，贤愚善恶，先推贵贱旺相之由，衰败方究机巧灵变。心高者，魁罡为祸；性顺者，六合为祥。
观幽閒潇洒之人，遇华盖孤虚之位。
好恃势倚霸之辈，犯偏官劫刃之权。
劫刃生鄙吝之慳，更出机关之险。
谋略大因于壬癸。
威风气猛于丙丁。
孤囚遇之，无精神。
破败遇之，多疏坦。
甲乙顺而仁慈大量。
庚辛亏而果断气刚。
燥败火盛须疑。
隐忍金多定论。
刑战者，愚顽。
安静者，贤俊。
金木司令而相生，火土逢时而相助，不劳心而衣食自足，不费力而家计自成；更若得神扶持，定是权尊乡里。
禄贵拱位者，臺省扬名。
其所忧者福不福，其所虑者成不成。福不福者，吉处遭凶；成不成者，格局见破。
伤其格者，则伤。
破其格者，则祸。
譬若，苗逢秋旱，而冬廩空虚；花被春霜，而夏果无成。
智谋思虑，措用无成，纵有回天转轴之机，而无建功立业之遂；岂不见酈生烹鼎，范生甑尘，渊明东归，子美西去，孟軻不遇，冯衍空回，买臣负薪而行歌，江革苦寒而坐泣。盖苗而不秀者有之，秀而不实者有之，更值伤败太过，一福不过芻蕘；纵有百艺多能，难免飢寒苦疾，困于沟壑，命使其然尔，淹滞无成，何劳叹嗟！
欲问富贵，全仗财官。
朕何由得之？大莫大于鎡基，奇莫奇于秀异。达圣达贤者，无时不有；至富至贵者，自古皆然。
或生生月之中，文高武显。
或居冠带之下，业大财奇。
若此玄妙，何如推测？先论学堂之内，三奇四福，次察格局之外，一吉二宜。
若，己未见甲午为祥，壬申见丁巳为瑞。
壬子丙午，主光风儒雅之人。
辛酉丙申，长俊秀荣华之士。
阴阳全凭纯美。
造化最喜相生。
难辨者日精月华，莫测者金堂玉匱，得之者荣，遇之者贵。若遇贤愚显晦，无非造化钧陶，物既荣枯，为人岂无成败；假若凤生于雉，蛇化为龙，芳兰不断蓬蒿，枯木犹生于山野。
少贵老贱，初迍后亨；盖由大运之衰旺，以致富贵之更变。
格局纯而反杂，惆悵残春。
运行老而得时，优游晚景。
防不测运之艰危，是以时有春秋，月圆有缺。尝观资荫之子，亲一丧定无聊；复见﹛田井﹜钓之人，运一通而殊显。多年爵禄，一旦俱休；时运至者，片时相遇。值生旺者，未必为凶；有情者通，无情者滞；有合者吉，有冲者凶。
官印岁临，仕途定知进擢。
食财运遇，庶民亦喜荣昌。
或有少依祖父之荣，长借儿孙之贵；又有垂髫难苦，至老无依；盖因四柱之旺衰，所由大运之亨否。
岂不见枯槁之木，纵逢春而不荣；茂盛之标，虽凌霜而不败。
论日更亏年月，定无下稍。
生时旺气朝元，必有晚福。
古有琢磨之玉，值价连城；世有正直之人，自成家计；如烹炼之餘而不朽，如岁寒之后而不凋。消息妙在变通，祸福当察衰旺，庶几君子，共鉴是幸！
《万 金 赋》
欲识五行生死诀，容易岂与凡人说，星中但以限为凭，子平但以运为诀；运行先布十二宫，看来何格堕时节，财官印綬与食神，当知轻重审分明。
官星怕行七杀运，七杀犹畏官星临。
官杀混杂当寿夭，去官留杀仔细寻。
留官去杀莫逢杀，留杀去官官莫逢。
官杀受伤人必夭，更宜财格定前程。
日时偏正问何财，生怕干头带杀来。
劫若重逢人夭寿，孰知偏正甚为灾。
有财官运须荣发，财地官乡是福胎。
只怕日干元自弱，财多生杀赶身衰。
财多身弱行财运，此处方知下九台。
官不逢伤财不劫，寿山高耸岂能摧。
第一限逢印綬乡，运生生旺必荣昌。
官乡会合迁官职，死绝当头是祸殃。
若是逢财来害印，堕崖落水恶中亡；为官在任他乡死，作客逢之死路傍。
印不逢财人不死，如前逐一细推详。
财官印綬分明说，莫道食神非易诀；食神有气胜财官，只怕伤残前外截，却分轻重细推详，大忌财官为死绝。
伤官命运莫逢官，斩绞徒流祸百端。
月德日贵逢剋战，此命危亡立马看。
飞天拱禄嫌填实，最怕绊神来犯干；子运行年来甲子；壬寅申地见丙申，巳丙一同推祸福；卯宫乙木怕相逢；巳宫戊庚丙辛会；午丁年上午戌凶；丑未年中须是祸，但宜迁运而搜寻。
同官同运如逢禄，逢禄刑祸来相侵。
外逢仍还逢内敌，其餘官分外方寻；外逢内敌为灾重，内逢外敌祸微侵。
戊己土皆分四季，杂气之中难又易，逐一依定数中推，受制受刑随运气，只定其凶此运中，何年月日灾刑重。
此是石金玉匣诀，只此洩漏与君知。
《挈 要 捷 驰 玄 妙 诀》
以日为主，专论财官。
盖，官乃为扶身之本，财为养命之源。
故推天时，察地利，约太过而不及，以中和而为用；去留舒配而中理，轻重强弱而表正。
先观节气之深浅，后论财官之向背。
人之命内，皆不离乎财官；诸格局中，总要虚邀禄马。先贤已成矜式，后学须自变通。
宜向之而运背，决之贫贱。
宜背之而运向，断之困弱。
喜生以逢生，贵而可取。
受剋而值剋，吉而堪言。
逢官而看财，见财富贵。
逢杀而看印，遇印荣华。
逢印看官而遇官，八而七贵。
逢财看杀原有杀，十有九贫。
甲乙运入西方，身旺功名可许。
壬癸路经南域，主健为贵。
印财不宜身旺地。
食神最喜劫财乡。
官杀混杂，身弱则贫。
官杀两停，合杀为贵。
年月官星，早年出仕。
日时正贵，晚岁得名。
胞胎逢印綬，禄享千钟。
财气遇长生，田肥万顷。
秋冬官星逢刃伤，存金去火贵无疑。
腊月伤官喜见官。
破印重伤而祸死。
财旺生官者，何贵少而富多？
伤官见官者，何官高而财足？
无伤不贵，有病为奇，宜当弃之，理妙于斯，何必外取。
如，火炎水少遇庚辛，休作身旺官轻而取。
或，土重木绝逢壬癸，难作身旺官轻而决。
财轻莫逢劫地。
印多最妙财乡。
财旺生官，用赂取贵。
杀星制刃，劫宝图名。
身旺偏财何取，必取横财。
主捷正财偏劫，频见妻灾。
劫财阳刃入官杀，臺阁之臣。
归禄倒冲逢刃伤，廊庙之贵。
身旺有杀逢印綬，权断之官。
主弱逢印见财星，寻常之客。
阳刃伤官有制，膺职掌于兵刑。
正官正印无伤，出仕牧其士庶。
财旺稼穡，给餉之官。
飞禄朝阳，侍廷之相。
乾坤本清气，畿国之荣。
子午为极尊，黄门之贵。
癸日癸时兼亥丑，魁名及第入翰林。
壬日壬时叠寅辰，高爵承恩登御阁。
日德见魁罡，纵吉运，贫寒之士。
魁罡见财官，任得地，衣禄之人。
伤官见官，妙入财印之地。
财星破印，贵行比劫之中。
命逢财，运逢杀，吉而堪言。
命逢杀，运逢财，凶而可决。
女多伤官，归禄得之极吉。
男逢阳刃，身弱遇之为奇。
金神、归禄、栏叉，女命逢之最忌。
阳刃、伤官、七杀，男子值之得权。
金神入火逢杀刃，贵而无疑。
杀重有印逢食伤，荣而自有。
正官无印，居官不显。
阳刃七杀，出牧驰名。
身旺无依，僧道之例。
桃花滚浪，娼妓之流。
金弱火强，土木消溶之匠。
土多水浅，行商针线之工。
五湖云遶，始荣终辱己身贫。
遍野桃花，一世风流多酒色。
亡神拱杀，盗贼之徒。
秀气失时，清名之士。
印旺身强多嗜酒。
丁壬妒合犯淫讹。
身印俱强，平生少病。
天月德助，处世无殃。
食神生旺，胜似财官。
贵全官杀，有弃命就财、就杀、就官者；有餘富贵，无依专旺。
绝食、绝财、绝官者，无限贫穷。
身弱弃命要无根，官居宰辅。
主衰身化得其时，位近天廷。
男命，类属从化、照返鬼伏；女命，纯和清贵、浊滥淫娼。宜细详之！
《渊 源 集 说》
最贵者，官星为命，时得偏正财为福。
最凶者，七杀临身，逢天月二德为祥。
官星若遇劫财，虽官无贵。
七杀如逢资助，其杀愈重。
三合六合，运至逢而必荣。
七官八官，月逢官而为喜。
四合四刑，合刑当为偏正。
七冲七击，冲击喜得会藏。
夹贵夹丘为暗会。
财库官库要正冲。
官星在生旺之方，逢则何须发见。
印綬临孟仲之下，见而不见。
露形印綬，得劫财为贵。
财源喜伤（伤官），贵为奇。
伤官要见印綬，贵不可言。
归禄若见子孙（食神），禄无限妙。
年月立有阴阳阳刃，刑罚重犯。
官杀混逢天月德，寿位高迁。
飞刃伏刃，会刃多凶。
伤官见官，剥官见祸。
阳刃若逢印綬，纵贵，有病疾在身。
七杀并制，逢官为祸，而寿元不长。
三偏三正，贵居一品之尊。
四柱四合，福坐众人之上。
杀化为印，早擢登科。
财旺生官，少年承业。
官杀同来，要知扶官扶杀。
偏正会合，须知合正合偏。
福禄若逢阳刃，世事不明。
金神运入水乡，身衰夭折。
暗中藏杀，须凭月下刑神。
见处无财，必受空中祸患。
阳刃兼会七杀，千里徒流。
用财若遇劫夺，一生贫困。
人生前定，穷富已明，如要识其消长，亦多究其始终；或有前贫后富、或有骤发卒倾、或有白屋之公卿、或有朱门之饿殍、或一生长乐、或一生失所，当视流运之源，要察行年之位。
身弱徒然入格，纵发早亡。
福转若遇休囚，卒发倾夭。
是以，用神不可妄求，形踪自然发见，有福必当用彼，无时必是用身，祸患在于五行，福崇在于运气；福源人所同具，如或伤终困此中。消息阴阳，在我通明理智，荣辱两端，媸妍一断。自古相传，非贤勿授。
《子 平 百 章 论 科 甲 歌》
魁罡岁驾五经名，甲旺提纲榜眼清；火明木秀从魁印，金白水清甲第新。
重叠玉堂登紫阁，调和木火贯黄金；木生春令逢伤食，甲宿文场义理深。
财印两轻官杀足，甲第连科一举成；根苗天乙俱榜眼，为魁木火定解英。
相涵金水亲黄榜，递互丙丁侍紫宸；金水秋气炎方取，魁星官杀贵分明。
杀重身轻休道弱，如逢印綬作魁星；谁知识此分高下，熟记犹如徐子平。
《四 言 独 步》
先天何处，后天何处，要知来处，便知去处；四柱排定，三才次分，年干为本，配合元辰；神煞相绊，轻重较量，先观月令，论格推详；以日为主，专论财官，分其贵贱，妙法多端；独则易取，乱则难明，去留舒配，论格要精。
日主高强，月提得令；用财为物，表实为正。
年根为主，月令为中；日生百刻，时旺时空。
干与支同，损财伤妻。
身支年同，破荡祖基。
月令见禄，不住祖屋；一见财官，自然发福。
用火愁水，用木愁金；轻重能分，祸福自真。
五行生旺，不怕休囚；东南西北，数尽方休。
寅申巳亥，四生之局；用物身强，遇之发福。
辰戌丑未，四墓之局；人元三用，透旺为真。
子午卯酉，四败之局；男犯兴衰，女犯孤独。
进气退气，命物相争；进气不死，退气不生。
财官临库，不冲不发。
四柱干支，喜行相合。
提纲有用，最怕刑冲；冲运则缓，冲用则凶。
三奇透露，日主专强；其根有用，福禄荣昌。
十干化神，有影无形；无中生有，福禄难凭。
十恶大败，格中大忌；若遇财官，反成富贵。
格格推详，以杀为重；化杀为权，何愁损用。
杀不离印，印不离杀；杀印相生，功名显达。
官杀重逢，制伏有功；如行帝旺（阳刃），遇之不凶。
时杀无根，杀旺取贵。
时杀多根，杀旺不利。
八月官星（甲木见酉为官），大忌卯丁；卯丁剋破，有情无情。
印綬根轻，旺中显达。
印綬根深，旺中不发。
印綬比肩，喜行财乡。
印无比肩，忌见财伤。
先财后印，反成其福。
先印后财，反成其辱。
财官印綬，大忌比肩；伤官七杀，反助为权。
伤官用财，死宫有子。
伤官无财，子宫有死。
时上偏财，怕逢兄弟。
月印逢财，比肩不忌。
伤官见官，格中反忌；不损用神，何愁官至。
拱禄拱贵，填实则凶；提纲有用，论之不同。
月令财官，遇之发福；禄位高强，比肩夺福。
日禄归时，青云得路。
庚日申（甲申）时，透财归禄。
壬骑龙背，见戌无情；寅多则富，辰多则荣。
天元一气，地物相同；人命逢此，位列三公。
八字连珠，支神有用；造化逢之，名利必重。
日德金神，月逢土旺；虽有轻名，祖业漂荡。
金神带杀，身旺为奇；更行火地，名利当时。
甲日金神，偏宜火制。
乙日金神，何劳火制。
六甲生春，时犯金神；水乡不发，土重名真。
甲乙丑月，时带金神；月干见杀，双目不明。
甲寅重重，二巳刑杀；终身必损，遇之难发。
六甲寅月，透财时节；西北行程，九流立业。
乙日卯月，金神刚烈；富贵比肩，旺横死绝。
天干二丙，地支全寅；更行生印，死见祸临。
火旺二寅，月令水金；火乡有救，见土刑身。
巳日月戌，火神无气；多水多金，眼昏目闭。
年干会火，日时会金；己干用印，官彻名清。
秋金生午，二庚火丙；到丑伤情，逢离顺境。
庚金坐午，辛金生未；透杀两停，冬生最贵。
辛金月辰，庚金丑库；逆数清孤，顺行豪富。
辛逢卯日，年月见酉；时带朝阳，为僧行丑。
辛金亥日，月逢临戌；水运初行，须防目疾。
辛金生酉，财官用印；顺行南方，名利必振。
辛金坐巳，官印遇禄；顺行南方，贵显荣福。
辛金逢离，透土何虑；无土伤身，寿元不住。
月生四季，日主庚辛；何愁主弱，旺地成名。
辛金逢火，见土成刑。
阳金遇火，透土成名。
壬生午位，禄马同乡；重重遇火，格局高强。（玄武当权格）
壬癸多金，生于酉申；土旺则贵，火旺则贫。
癸向巳宫，财官拘印；运至南方，利名必振。（玄武当权格）
癸日己亥，杀财透露；地合伤官，有劳无富。
癸日申提，卯寅岁时；年杀月劫，林下孤悽。
癸日干己，阴杀重逢；无官相混，名利必通。
伤官之格，女人最忌；带印带财，反为富贵。
杀多有制，女人必贵。
官星犯重，浊滥淫类。
官星桃花，福禄堪夸。
杀星桃花，朝劫暮巴。
庚日申时，柱中金局；支无会合，伤官劫妻。
癸日寅提，寅时亥月；莫犯提纲，祸福难推。
甲日乾（亥）提，见杀喜比；金水栽根，忌行卯未。
戊己丑月，比肩透出；宜金入局，忌逢午未。
壬癸坎宫，支逢午戌；干头比肩，东行为吉。
甲乙震（卯）宫，卯多须夭；逆顺运行，子申发福。
庚辛巳月，金生火旺；比劫栽根，西行成象。
丙丁酉月，比肩不忌；火入离宫，比肩一例。
曲直丑月，带印多金。
壬癸丑月，土厚多金。
食神生旺，胜似财官；浊之则贱，清之则垣。
此法玄玄，识得成仙；学者宝授，千金莫传。
身 弱 论》
阳木无根，生于丑月；水多转贵，金多则折。
乙木无根，生临丑月；金多转贵，火土则折。
丙火无根，子申全见；无制无生，此身贫贱。
六甲坐申，三重见子；运至北方，须防横死。
丙临申位，阳水大忌；有制身强，旺成名利。
己入亥月，怕逢阴木；月逢印生，自然成福。
己日逢杀，印旺财伏；运转东南，贵高财足。
壬寅壬戌，阳土透露；不混官星，名崇显禄。
阴水无根，火乡有贵。
阳水无根，火乡即畏。
丁酉阴柔，不怕多水；比肩透露，格中返忌。
戊寅日主，何愁杀旺；露火成名，水来漂荡。
庚午日主，支火炎炎；见土取贵，见水为嫌。
辛金身弱，卯提入格。
癸酉主衰，见财成格。
癸巳无根，火土重见；透财名彰，露根则贱。（弃命从财格）
《弃 命 从 杀 论》
甲乙无根，怕逢申酉；杀合逢之，双目必朽。
甲木无根，生于丑月；水多转贵，金土则折。
乙木酉月，见水为奇；有根丑绝，无根寅危。
乙木坐酉，庚丁透露；二库归根，孤神得失。
丙火申提，无根从杀；有根南旺，脱根寿促。
阳火无根，水乡必忌。
阴火无根，水乡有救。
阴火酉月，弃命就财；北方入格，南则为灾。
戊己亥月，身弱为弃；卯月同推，嫌根劫比。
庚金无根，寅宫火局；南方有贵，须防寿促。
辛巳阴柔，休囚官杀；运限加金，聪明显达。
壬日戌提，癸干未月；运喜东方，逢冲则绝。
弃命从财，须要会财。
弃命从杀，须要会杀。
从财忌杀；从杀喜财；命逢根气，命殞无猜。
《五 言 独 步》
有病方为贵，无伤不是奇；格中如去病，财禄两相随。
寅卯多金丑，贫富高低走；南地怕逢申，北方休见酉。
建禄生提月，财官喜透天；不宜身再旺，惟喜茂财源。
土厚多逢火、归金旺遇秋、冬天水木泛，名利总虚浮。
甲乙生居卯，金多反吉祥；不宜重见杀，火地得衣粮。
火忌西方酉。（十二长生，丙死于酉）
金沉怕水乡。（十二长生，庚死于子）
木神休见午。（十二长生，甲死于午）
水到卯中伤。（十二长生，壬死于卯）
土宿休行亥，临官在巳宫；南方根有旺，西北莫相逢。
阴日朝阳格，无根月建辰；西方还有贵，惟怕火来侵。
乙木生居酉，莫逢全巳丑；富贵坎离宫，贫穷申酉守。
有杀只论杀，无杀方论用；只要去杀星，不怕提纲重。
甲乙若逢申，杀印暗相生；木旺金逢旺，冠袍必掛身。离火怕重逢，北方反有功；虽然宜见水，犹恐对提冲。
八月官星旺，甲逢秋气深；财官兼有助，名利自然亨。
曲直生春月，庚辛干上逢；南离推富贵，坎地却犹凶。
甲乙生三月，庚辛戌未存；丑宫壬癸位，何虑见无根。木茂宜金火，身衰鬼作关；时分西与北，轻重辨东西。
时上胞胎格，月逢印綬通；杀官行运助，职位至三公。
二子不冲午；二寅不冲申；得一分三格，财官印綬同；运中逢剋破，一命丧黄泉。
进气死不死，退气生不生；终年无发旺，犹忌少年刑。
时上偏财格，干头忌比肩；月生逢主旺，贵气福重添。
运行十数载，上下五年分；先看流年岁，深知来往旬。
时上一位贵，藏在支中是；日主要刚强，名利方有气。
《五 行 生 剋 赋》
大哉干支，生物之始，本乎天地，万象宗焉。有阴阳变化之机，时候浅深之用；故，金木水火土无正形，生剋制化理取不一。
假如死木，偏宜活水长濡。
譬若顽金，最喜红炉煆炼。
太阳火忌林木为讎。
栋樑材求斧斤为友。
火隔水，不能鎔金。
金沉水，岂能剋木。
活木忌埋根之铁。
死金嫌盖顶之泥。
甲乙欲成一块，须加穿凿之功。
壬癸能达五湖，盖有併流之性。
樗木不禁利斧。
真珠最怕明炉。
弱柳乔松，时分衰旺。
寸金尺铁，气用刚柔。
陇头之土，少木难疏。
炉内之金，湿泥反蔽。
雨露安滋朽木。
城墙不产真金。
剑戟成功，遇火乡而反坏。
城墙积就，至木地而愁伤。
癸丙春生，不雨不晴之象。
乙丁冬产，非寒非煖之天。
极锋抱水之金，最钝离炉之铁。
甲乙遇金强，魂归西兑（酉）。
庚辛逢火旺，气散南离（午）。
土燥火炎，金无所赖。
木浮水泛，火不能生。
三夏鎔金，安制坚刚之木。
三冬湿土，难隄泛滥之波。
轻尘撮土，终非活木之基。
废铁销金，岂是滋流之本。
木盛，能令金自缺。
土虚，反被水相欺。
火无木，则终其光。
木无火，则晦其质。
乙木秋生，拉朽摧枯之易也。
庚金冬死，沉沙坠海岂难乎！
凝霜之草，奚用逢金。
出土之金，不能胜木。
火未焰，而先烟。
水既往，而犹湿。
大抵，水寒不流，木寒不发，土寒不生，火寒不烈，金寒不鎔；皆非天地之正气也。
然，万物初生未成，而成久则灭。其超凡入圣之机，脱死回生之妙；不象而成，不形而化，固用不如固本，花繁岂若根深。
且如，北金恋水而沉形（水多金沉）；南木飞灰而脱体（火旺木焚）；东水旺木以枯源（木盛水缩）；西土实金而虚己（金多土变）；火因土晦皆太过（土多火埋）。
五行贵在中和。
以理求之，慎勿茍言，掬尽寒潭须见底。
《珞 琭 子 消 息 赋》
元一气兮先天，稟清浊兮自然；著三才以为象，播四时以为年。
以干为禄，以向背定贫富；以支为命，详顺逆以循环。
运行则一辰十载。
折除乃三日为年；折除者乃一年二十四气，七十二候。
命有节气浅深，用之而为妙。
其为气也，将来者进，成功者退；如蛇在灰，如鱔在尘。气者，四时向背之气也；其为有也，是从无而立有；其为无也，天垂象以为文；此五行临于绝地而建贵也。五行绝处有禄马；其为常也，立仁立义；其为事也，或见或闻。崇为实也，奇为贵也，将星扶德，天乙加临，本主休囚，行藏汩没。
至若，勾陈得位，不亏小信以成仁；真武当权，是知大才而分瑞。
不仁不义，庚辛与甲乙交争。
或是或非，壬癸与丙丁相畏。
故，有先贤谦己，处俗求仙；崇释则离宫修定，归道乃水府求玄。见不见之形，无时不有；抽不抽之绪，万古联绵。是以何公惧其七杀；宣父畏以元辰；峨眉阐以三生，无全士庶；鬼谷布其九命，约以星观。今集诸家之要，略其偏见之能，是以未解曲通，玅须神悟。
臣出自兰野，幼慕真风；入肆无悬壶之玅，游街无化杖之神；息一气以凝神，消五行而通道。乾坤立其牝牡，金木定其刚柔；昼夜分为君臣，时节分为父子，不可一途而取，不可一理而推。时有冬逢炎热，夏草遭霜；类有阴鼠栖水，神龟宿火；是以阴阳罕测，志物难穷。大抵三冬暑少，九夏阳多，祸福有若禎祥，术士希其八九。
或若生居休败，早岁空亡；若遇健旺之乡，连年偃蹇。
若乃，初凶后吉，相源浊而流清；始吉终凶，状根甘而裔苦。观乎萌兆，察以其元；根是苗先，实从花后；胎生元命，三兽定其门宗；律吕宫商，五虎论其成败。无合有合，后学难知；得一分三，前贤不载。
年虽逢于冠带，尚有餘灾。
运将至于衰乡，犹披少福。
大段，天元羸弱，宫吉不及以为营；日下兴隆，月凶不能成其咎。
若遇，尊凶卑吉，救疗无功；尊吉卑凶，逢灾自愈。
禄有三会，灾有五期。凶多吉少，类大过之初爻；福浅祸深，喻同人之九五。
闻喜不喜，是六甲之盈亏；当忧不忧，赖五行之救助。
八孤临于五墓，戌未东行；六虚下于空亡，自乾南首。
天元一气，定侯伯之尊荣。
支作人元，运商徒而得失。
若乃，身旺鬼绝，虽破命而长生；鬼旺身衰，逢建禄而寿夭。
背禄逐马，守穷途而悽惶。
禄马同乡，不三台而八座。
官崇位显，定知夹禄之乡。
小盈大亏，恐是劫财之地。
生月带禄，入仕居赫奕之尊。
重犯奇仪，蕴藉抱出群之器。
阴男阳女，时观出入之年；阴女阳男，更看元辰之岁，与地之相逢。
宜退身而避位，凶会吉会，返吟伏吟，阴错阳差，天冲地击；或逢四杀五鬼，六害七伤，天罗地网，三元九宫。福臻成庆，祸并危凝；扶兮速速，抑乃迟迟。
历贵地而待时。
遇比肩而争竞。
至若人疲马劣，犹托财旺之乡；或乃财旺禄衰，健马何避。掩冲岁临，尚不为灾，年登故宜获福。
大吉主逢小吉，及寿长年。
天罡运至天魁，继生续寿。
从魁抵苍龙之宿，财自天来。
天冲临昴胃之乡，人元有害。
金禄穷于正首，庚重辛轻。
木人困于金乡，寅深卯浅。
玅在识其通变，拙说犹神；巫瞽昧于调絃，难希律吕。
庚辛临于甲乙，君子可以求官。
北人运至南方，贸易获其厚利。
开朝懽而旋至，为盛火之炎阳。
剋祸福之遥，则多因于水土。
金木未能成器，听衰乐以难明；似木盛而花繁，状密云而不雨。乘轩衣冕，金火何多；位穷班卑，阴阳不定。所以，龙吟虎啸，风雨助其休祥；火势将兴，故先烟而后焰。每见凶中有吉，吉乃先凶；吉中有凶，凶为吉兆；祸旬向末，言福可以近推。纔入衰乡，论灾宜其逆课。男迎女送，否泰交居；阴阳二气，逆顺折除。占其金木之内，显于方所分野；标其南北之间，恐不利于往来。
一旬之内，于年中而问月；一岁之中，求月中而问日。向三避五，指方面以穷通；审吉查凶，述岁中之否泰。
丙寅丁卯，秋天宜以保持。
己巳戊辰，度乾（亥）宫而脱厄。
值病忧病，迟生得生；旺相崢嶸，休囚绝灭。论其眷属，忧其死绝，墓在鬼中；危疑者甚，足下临丧，面前可见。
凭阴察其阳福，岁君莫犯于孤辰。
恃阳鑑以阴灾，天元忌逢于寡宿。
先论二气，次课延生；父病推其子禄，妻灾课以夫年。三宫元吉，祸迟可以延推；始末皆凶，灾忽来如迅速。宅墓受杀，落梁尘以呻吟；丧吊临人，变宫商为薤露。干推两重，防灾于元首之间；支折三轻，慎祸于股肱之内。下元一气，同居去住之期；仁而不仁，虑伤伐于戊己。至于寝食侍卫，物有鬼物，人有鬼人；逢之为灾，去之为福。就在裸形夹杀，魄往酆都，所犯有伤，魂归岱岭。或乃行来出入，抵犯凶方，嫁娶修营，路登黄道；灾福在岁年之位内，发觉申日时之击扬。五神相剋，三生定命。
每见，贵人食禄，无非禄马之乡；源浊伏吟，惆悵歇宫之地。
狂横起于勾绞。
祸败发于元亡。
宅墓同处，恐少乐而忧多。
万里回还，乃是三归之地。
四杀之父，多生五鬼之男。
六害之徒，命有七伤之事。
眷属情同水火，相逢于沐浴之间。
骨肉中道分离，孤宿犹嫌于隔角。
须要制其神煞，轻重较量；身剋杀而尚轻，杀剋身而尤重。
至于循环八卦，因河洛以为文，略之为定一端，究之翻成万绪。
若值，扳鞍践禄，逢之则佩印乘轩；马劣财微，遇之则流而不返。
善恶相伴，摇动迁移，夹杀持丘，亲姻哭送；兼须察其操执，观其秉持。原薄论其骨状，成器藉于心源。
木气盛而仁昌。
庚辛亏而义寡。
吉曜而有喜，疑其灾器。
福星临而祸发，以表凶人。
处定求动，剋未进而难迁；居安虑危，可以凶中而卜吉。贵而忘贱，灾自奢生；迷而不返，祸从惑起。殊当易从变处为萌，福善祸淫，吉凶异兆。
至于公明、季玉，尚无变识之文；景纯、仲舒，不载比形之妙。详其往圣，盖以前贤；或指事以陈谋，或约文而切理。多或少利，二义难精。今者参详得失，补缀道踪，规为心鉴，永掛清莹，引列终绪，十希得九。
《论 八 字 撮 要 法》
用之为官，不可伤。
用之为财，不可劫。
用之为印，不可破。
用之食神，不可破。
用之为禄，不可冲。
若有七杀须要制，制伏太过反为凶；若遇伤官须要静，此是子平万法宗。
伤官最怕为官运。
正官尤忌见财星。
印綬好杀，嫌财位。
阳刃怕冲，宜合迎。
比肩要逢七杀制。
七杀喜见食神刑。
有禄怕见官星到。
食神最喜偏财临。
此是子平撮要法，江湖术者仔细明。
《格 局 生 死 引 用》
夫格局者，自有定论，今略而述之。
印綬见财，行财运、又兼死绝，必入黄泉；如柱有比肩，庶几有解。
正官见杀，及伤官刑冲破害，岁运相併必死。
正财偏财，见比肩分夺、劫财阳刃，又见岁运冲合必死。
伤官之格、财旺身弱、官杀重见、混杂冲刃，岁运又见必死；活则残伤。
拱禄拱贵填实，又见官空亡冲刃，岁运重见即死。
日禄归时，刑冲破害；见七杀官星空亡冲刃必死。
杀官大忌，岁运相併必死。
其餘诸格，并忌杀及填实，岁运併临必死。
会诸凶神恶煞勾绞空亡吊客墓病死宫诸煞，十死九生。
官星太岁、财多身弱，元犯七杀，身轻有救则吉，无救则凶。
金多夭折，水盛飘流，木旺则夭，土多痴呆，火多顽愚，太过不及。
作此论，一不可拘，二须敢断；必须理会推之，求其生死决矣！
《会 要 命 书 说》
夫造命书，先贤已穷尽天地精微之蕴而极矣！自唐李虚中一行禪师、宋徐升东斋、明王詮醉醒子诸公，登觉【渊海】【渊源】，其理雷同，至矣！尽矣！无非木火土金水之微妙耳。
今之后学，加增旨意、口诀；莫非先贤已发之餘意，大同小异。
今将【渊海】、【渊源】二书，合成一集，一览便知；不必寻究二书之旨，删繁去简，永为矜式。
